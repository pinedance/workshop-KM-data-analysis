內集卷首上
醫學入門引
客有窺甕牖而誚之曰子値離索之失而考諸素問玄語知本者歟曰本身也枝葉子姓雲仍也欲枝繁實茂而不先培其本智乎身病多矣遍百藥而不竟痊必所嘗湯液而猶未達其所以倏爾閉戶四禩寓目古今方論掄其要括其詞發其隱而類編之分註之令人可讀而悟於心臨證應手而不苦於折肱沈潛之下因以洞察纖痾曲全生意於霜雪之餘正以祈三春之敷榮也不然以司馬氏之通鑑而猶自謂枉却精神某曷人斯而敢擅藝自成哉客曰然第世人血脈同而受病異或因稟受或因染襲知大黃可以導滯而不知其寒中知附子可以補虛而不知其遺毒子能一一救諸曰志也未能敢不瞑眩藥諸身心以立萬世支本而後謀諸仁人也客曰勗之
萬曆乙亥仲春上丁日南豊李梃謹述
集例
一因病涉醫苦無統要入門叔和脈訣東垣藥性編註病機醫方捷徑醫學權輿非不善也然皆各自成帙有所不便傷寒論活人書百問歌非不美也然非幼讀不能成誦醫經小學法全辭略眞可以入門也而局方又有所未備且意太簡古學者亦難了悟是於少瘥將前數書合倂成帙中分內外內集詳於運氣經絡鍼灸脈藥外集詳於溫暑傷寒內傷雜病方論醫能知此內外門戶而後可以設法治病不致徇蒙執方夭枉人命故題之曰醫學入門
一陰騭病家元氣醫家本領國朝爲善陰騭當時置一冊座右則意向自別
一保養以助藥力若專恃藥而不知養性藥亦難效古人皆先養性不愈而後服藥故纂素問及丹溪二說於前而附以己意斷之於後
一運氣理微一遵素問靈樞及各名家要括
一歷代名醫姓氏上古者遵名醫圖及原醫藥性俾人知所自而不忘其本也漢唐以後名家纂醫林史傳外傳而載其治驗俾人知所法也
一經絡修明堂仰人伏人圖歌而註以內經寸數穴法主治與銅人鍼灸經及徐氏莊氏皆同
一臟腑尊素難兼采華陀內照編註藥性等書
一灸必依古鍼學曾受五家手法取其合於素難及徐氏何氏錄之以備急用
一形色脈訣尊素難及醫經小學脈經脈圖權輿脈訣
一本草用醫經小學及捷徑釋藥集韻得大觀旨也更采集要等書註其未備
一溫暑全纂劉河間原病式
一傷寒以陶氏六書爲主倂入傷寒論註及活人書百問百證王氏家寶仁齋直指等書而其分段次序用活人賦改補拆爲病機用藥二篇則愚之管見也後閱㴑洄集所論次序頗同惜其未暇編耳
一內傷纂東垣倂各名家而編次之
一雜病竊危氏得效方意及丹溪用藥總法而提其風寒暑濕燥火氣血痰鬱大綱於前稍從丹溪附餘小目分類於後其歌括一以捷徑權輿爲主而改補之更用玉機微義袖珍仁齋直指葛氏等方分註於下
一女科以婦人良方爲主及參名家
一小兒以仁齋爲主倂安老懷幼書痘疹以醫學正傳爲要倂仁齋陳氏魏氏聞人氏三要等書
一外科以外科樞要爲主
一治法集古而去其重復耳
一雜病用藥賦及古方詩括依仁齋捷徑而修補之凡病機註下有方名而無藥品又不書見何門必見傷寒雜病用藥賦與古方詩括或本草註目錄可査
一正方名凡單方如抑靑丸則改爲單黃連丸二味者加一古字於上所以遵神農也三味者如三補丸改爲黃連黃芩黃柏丸若黃連爲君則先連次芩柏湯藥亦然所以效仲景也又如四君子之類加一二味便易其名者則去其新立名目只云卽四君子湯加某藥又有君臣佐使以多者爲君合以君藥立名中間有以臣藥及佐使藥立名者悉易之凡此皆厭方之太多而理益湮塞又令人易記也其間有卄四五味已上者決不錄入蓋太雜太多非神農本意又方以藥味爲名者下却更不載其藥如芎辛湯白朮甘草水煎下更不載芎辛二藥
一歌括多有一句兩讀者大字旣可成句又可接下小註成一句者多是湯散名字大字止載其名湯散二字註下凡此皆省字故耳雖然欲簡省者心也不能省而簡袠八九帙者學之無要而依樣畵成聊爲初學入門若大方專精徒爲嗤笑之資云集例終
圖說
先天圖說
_先天圖
學易而後可以言醫非學乎畫也學乎爻也試觀之心果有畫乎果有爻乎元理元氣渾合無間而已生天生地生人生物皆由此造化以爲之主也頤生者知此則自然懲忿窒慾而水火交泰濟人者知此則自然辨物居方而沈痾頓復圏之於首以便不識字者開卷肅然至簡至易而玩之有趣耳敢曰且於羲皇心地上著力以竊軒岐之微意哉是爲說
_後天圖
人之百病皆由水火不交故以後天坎離繼之血屬水氣屬火血陰而氣陽也離中虛眞陰存焉坎中滿眞陽寓焉陰陽虛實之機醫道思過半矣
天地人物氣候相應說
經十二絡十五凡二十七氣血相貫無有休息故一歲陰陽升降會於立春一日陰陽曉昏會於寅時榮衛循環上應天之度數下應地之分野天有宿度地有經水人有經脈宿謂二十八宿度謂天之三百六十五度也經水者謂海水淸水渭水湖水沔水汝水江水淮水漯水河水漳水濟水也以其內合經脈故名之曰經水焉經脈者謂手足三陰三陽之脈所以言者以內外參合人氣應之故言及也內足陽明外合海水內足太陽外合淸水內足少陽外合渭水內足太陰外合湖水內足厥陰外合沔水內足少陰外合汝水內手陽明外合江水內手太陽外合淮水內手少陽外合漯水內手太陰外合河水內手心主外合漳水內手少陰外合濟水內外輸應氣衛於外以充皮膚血榮於中以營經絡周一體而無間應漏水百刻而不違一日一夜一萬三千五百息乃平人之常也察陰陽決生死雖經絡流注如環之無端豈能逃於脈之三部耶至於草木昆蟲盡皆得氣之先所以雖乾枯陳朽亦可以調臟腑而治疾病其氣同也學者玩之
天地人物氣候相應圖
_天地人物氣候相應圖
凡五日爲一候三候爲一氣二氣爲一月六十日爲四氣三月爲一時四時爲一歲周天三百六十五度四分度之一以爲期歲之數
凡五日一候變者土足也五日足而候不變者卽一候生災四月陽土育生萬物十月陰土收藏萬物土也者萬物之所以成始而成終也
_明堂仰伏圖
_明堂仰伏圖
_臟腑圖
腦者髓之海諸髓皆屬於腦故上至腦下至尾骶髓則腎主之
膻中名氣海在兩乳之間爲氣之海也氣所居焉能分佈陰陽氣者生源乃命之主故爲人父母不可損也
膈膜在心肺之下與脊腸腹周回相著如幕不漏以遮蔽濁氣使不上薰於心肺
闌門神闕津液滲入膀胱濁穢流入大腸
人之一身經絡臟腑百骸九竅盡皆貫通足太陽行身之背足陽明行身之前足少陽行身之側外有感傷內有傳變今小繪圖以便熟玩
釋方
以程氏爲主漢魏尙實以藥品名方不必釋也唐宋後方尙奇而名好異苟不知立名之義將何以用其方耶
三生飮
三藥皆生用也
急救稀涎散
稀化而少也風痰壅成急用此化痰救之
三建湯
三種盡出建平也
烏藥順氣散
人氣順則安氣逆者必烏藥之辛以順之
星香散
二藥偶方之制以通喉也
星附湯
三藥奇方之制以達下也
排風湯
排推也用藥推去其風也
左經湯
左佐也經脈絡也血少經滯手足攣搐用藥佐之也
三化湯
三藥化痰化滯化風也
防風通聖散
預防風疾通靈如聖
玉眞丸
言如玉之白也
一字散
古方一錢四字一字二分半也
三痺湯
風寒濕三氣-合而爲痺也
四神丸
四藥有神驗也
五苓散
五件以苓爲主
抵當湯
畜血住於下焦用藥擠去邪不能抵當也
瀉靑丸
瀉東方靑色肝木也
三一承氣湯
三方合爲一也
白通湯
葱白之辛以通陽也
六一順氣湯
一方可兼六方
大柴胡湯
泄熱之功大也
五積散
積寒積食積氣積血積痰五者之積可散也
小柴胡湯
力小而和緩也
藿香正氣散
言能正氣之不正也
黑奴
釜底煤黑色奴小麥奴也
紫雪
丁香麝香熬膏色紫藥屑如雪
桃花散
言其色如之
雄黃銳散
丸如小指尖銳納穀道中也
雙解散
表裏俱解
霹靂散
如雷之擊動陽氣也
調中湯
瀉胃火以和胃氣也
六和湯
六腑不和用此以和之也
六一散
一名天水散取天一生水地六成之之義又名益元散者除中熱以益元氣也
誘行丸
夏月服之不渴誘人行路
大順散
熱因熱用從治之法也故謂大順冷飮者不傷肺也
一淸飮子
諸熱能一一淸之
桂苓甘露飮
桂甘辛苓甘淡止渴如甘露也
來復丹
一陽之氣來復也
二氣丹
硝石氣寒爲陰硫黃氣熱爲陽以二氣理二氣也
腎著湯
濕氣-附著於腎方能去之
三和湯
血秘氣秘風秘三者皆可和也
七氣湯
治七情之氣也
淸燥湯
治肺金之火淸其乾燥則生化之源滋潤而達也
神保丸
言藥之效-如神保全也
導滯通幽湯
導引腸中積滯使通幽門而下也
鹽煎散
用鹽引入腎也
越鞠丸
鞠鬱也藥能發越其鬱結之氣方多誤爲越麯
鷄舌香散
藥氣-如鷄舌之香也
分心氣飮
分開心胸間鬱氣也
流氣飮子
流行滯氣也
蟠葱散
葱能通氣蟠曲其葱入藥爲引
失笑散
病忽去而不覺發笑
復元通氣散
元氣復則通而不滯
抑氣散
高者抑之
一塊氣丸
積氣結成一塊方能治之
阿魏撞氣丸
撞散氣塊痞積
交感丹
茯神陽中陰香附血中氣陰陽交感而氣血和矣
補天丸
藥能補陰天元一氣也
大造丸
藥能大生氣血如天地造成也
夢授天王補心丹
終南山宣律誦經勞心毘沙門天王夢授此方
雙和散
氣血兩和也
十全大補湯
十藥全而大能補虛
威喜丸
松脂入地三千年化爲威喜食之令人長生方名茯苓言威喜者羙之也
二至丸
夏至陰生鹿解角冬至陽生麋解角方用二角者取二至之陰陽以生氣血也
鹿茸四斤丸
八藥各半斤也
人參養榮湯
人參補氣言養榮者氣盛則血生也
瑞蓮丸
蓮實用之有奇效故曰瑞
打老兒丸
婦人年過百歲打其年老兒子不服此丸
天眞丸
天眞精氣也此藥能補之
補中益氣湯
黃芪補中人參益氣
虎潛丸
凡人龍常出於水龍飛而汞輕虎常出於火虎走而鉛枯虎潛火伏而滋陰也用脛骨者虎一身觔力皆出於前足脛中性氣藏焉
草還丹
非金非石惟草是餌
淸震湯
頭風如震藥能淸之
淸空膏
人首天之象空虛藥能淸頭昏故曰淸空
五蒸湯
五臟蒸熱
單白芷丸又名都梁丸
白芷出都梁山
妙香散
木香和氣麝香通氣經曰通則不痛痛則不通香藥之妙-如此
抑靑丸
瀉肝也
歸脾湯
憂思傷脾健忘怔忡用此復還脾氣
潛行散
潛行水底行也脚疾有濕故云
舒經湯
凡筋虛則痛血虛則踡故養血以舒經也
黑虎丹
黑豆虎脛骨也
二妙散
黃柏除熱蒼朮除濕二妙藥也
八正散
八藥能正膀胱之水道也
導赤散
導引膀胱水道而治小便赤也
火腑丹
言治心熱小便赤也
淸心蓮子飮
淸心降火蓮子之功
神芎丸
川芎散熱如神
舟車丸
藥能通經絡而治水-猶舟以通水車以通陸也
感應丸
感之卽應
溫白丸
白乃西方金色寒氣襲而成積藥能溫之也
保和丸
保脾氣以去食積
見晛丸
晛日氣也藥之消積如雪之見日也
金花丸
色如金也
龍腦鷄蘇丸
龍腦地名在蘇州鷄蘇薄荷之別名
左金丸
左佐也金肺也火旺爍金藥能輔佐肺金而平肝木也又名回令丸瀉火以回金之令也
淸脾飮
瘧病多起於脾故淸之也
四獸飮
靑龍白虎朱雀玄武-應四臟方治四臟邪以輔脾土
對金飮子
可敵金也
露姜飮
姜性熱假露之陰以治熱燥也
交加散
藥半生半熟取陰陽交加之義
順元散
分解陰陽利散痰涎以順元氣也又名分利順元散
華蓋散
肺爲五臟華蓋藥專治肺
三拗湯
拗不順也言甘草不灸麻黃留節杏仁不去皮尖也
手拈散
如手拈去其病也
五拗湯
五藥不製存其悍烈之性以爲刼病之功也
千緍湯
一服而獲千緍之謝故云
蘇沈九寶飮
蘇沈二內翰所製之方古沈沈通用
溫中化痰丸
中氣溫而痰自化
靑州白丸子
州有范公亭其下井泉至羙和藥皆白
滾痰丸
滾轉而下痰也
海藏五飮湯
王海藏治五飮之方也
控涎丹
控引也涎痰涎也
小胃丹
治胃中之積痰藥丸如麻子故曰小
導滯湯
導引暑熱積滯之氣下行
通玄二八丹
五藥共二兩黃連獨八兩言藥之妙-通神
大已寒丸
已止也大止脾胃寒冷
戊己丸
戊胃土己脾土治脾胃瀉痢之藥也
四柱散
四藥如四柱之支大廈也
升陽除濕湯
升陽以升柴羌防除濕以陳半蒼苓
凝神散
收歛神氣也
調中益氣湯
調中甘草益氣參芪中調氣益脾胃自健
升陽順氣湯
陽氣本上行鬱逆於下則不能發生故順其氣使上行也
金液丹
水銀乃白金之液也
金鎻正元丹
藥能止瀉而鎻固眞元之氣也
淸六丸
淸熱也
四君子湯
四藥不燥不熱稟中之氣而補益故稱君子
溫六丸
溫寒也
生胃丹
用南星用黃土以生胃土也用粟米入胃而生穀氣
平胃散
胃中宿滯不化卽成痞滿䐜脹故用蒼陳厚朴苦以瀉之恐瀉太過又用甘草以和之平胃之義也
五膈寬中散
一曰氣二曰血三曰痰四曰寒五曰熱言藥能散胃中滯塞使飮食下行豁然而中寬也
抽刀散
藥能定痛如抽刀奪回命也
胃愛散
胃喜甘而惡苦此藥味甘故胃愛之
四七湯
四藥能治七情氣結之痰
三仙丸
謂星半爲麯香附去毛皆脫其本性用之如人脫凡成仙
聚金丸
言芩連之色也
壽星丸
南方有極星曰老人主壽方曰天南星假而名之也
腸風黑散
血見黑而止以色克也
玉壺丸
玉壺爲器淸可徹底言藥能化痰而使肺極淸也
結陰丹
固結其陰血也
玉屛風散
屛風防風別名玉羙之也言能禦風如屛障也
茜梅丸
三藥酸以收之也
明目流氣飮
七情氣-攻眼用藥流利其氣則目可明也
春雪膏
藥色白點之自化-如春雪也
駐景丸
日光之影爲景沒則昏矣言藥能駐景使不昏也
鎭宮丸
言安鎭子宮也
逍遙散
言藥能使病安則逍遙翱翔自適也
倉公散
太倉令淳于意所製方也
玉燭散
爾雅云四時和氣謂之玉燭言藥能和氣也
奪命丹
言能下死胎以奪回母命也
達生散
達羊子也言此藥服之如羊之易産而無患也
湧泉散
無乳者服之乳出如湧泉也
觀音散
釋氏有千眼觀音能救百難苦故名之也
紫霜丸
紫碧色也霜巴豆霜也
調解散
陳皮甘草以調中紫蘇葛根以解肌
紅綿散
蘇木胭脂紅綿裹藥煎也
脫甲散
言表解則身輕快如脫去鎧甲也
鷄鳴散
日交巽木而鷄鳴鷄鳴則陽氣隨動而人之血氣亦應時而行故於此時服藥以行瘀血也
江鰾丸
鰾魚膘也江魚膘可爲膠
五福化毒丹
言藥能化諸毒而致五福也
醉仙散
服之令人暝眩如醉仙也
太乙膏
太乙天之貴神以此名方神之也
紫金丹
方有紫金皮也
一粒金丹
一粒一丸以金箔爲衣
音字
癜音殿去聲
瘜音息惡肉
痄音茶病甚
㽲音朽腹中絞痛
㿗音頽陰腫也與㿉同
瘍音羊頭瘡
疣音尢結病
瘭音標瘭疽病也
疙音結
𤺥音答疙𤺥白痞瘡也
瘻音漏瘡久成孔
瘈音熾癡也
瘈音係
瘲音縱瘈瘲手足牽引
瘖音陰不能言也
癌音巖
㿐音衣
𤴦音鳩
腫音舂去聲足腫也
𤷿音突下部病
痤音剉小瘡也
癔音益病也
瘣音會
㿔音壘瘣㿔腫貌
痎音楷久瘧也與㾬同
痱音肥風病也
痙音敬風强病也
瘢音盤瘡痕也
痂音加瘡疥所退痕也
瘊音侯疣目
踒音窩行被跌
趺音夫盤脚坐也
踸音暫
踔音濁踸踔跛者行也
蹻音喬擧足行高也
跂音起擧足望也
踣音付僵踣也
踝音話足踝骨也
跛音波上聲行不正也
蹶音厥僵也
躄音辟跛甚不能行也
踴音勇躍也
蹠音炙
踡音涓不伸貌
蹙音促愁貌
臑音耨平聲臂節
臏音牝膝蓋骨
腨音喘脛也
胠音怯腋下也
臚音閭腹前也
膘音拋魚膘也
脬音拋膀胱也
肪音方厚脂也
臗音寬股骨上曰臗
𦚟音夷猪𦚟也與胰同
臛音霍羹也
齶音蕚上下齒斷
腪音運膜也
腝音閙臂節也
膕音國曲脚紋也
䏚音蒸少也
䏶音皮脾脘也
胵音癡䏶胵鳥胃
膃音溫入聲
肭音訥膃肭肥也
腊音昔乾肉也
膌音脊瘦也
膹音粉
胻音杭脛骨也
䐜音嗔腹脹也
胕音附
膊音博臂膊也
脆音翠易斷也
肳音刎口肳也與吻同
脇音協腋下也與脇同
胛音甲背胛也
肓音荒心上膈下
膂音呂脊傍肉與𦛗同
臖音興去聲腫痛也
臀音篤尻底也
髃音愚肩頭骨也
髀音彼股骨也
胻音行牛脊後骨也
骭音幹脛骨也
骹音敲脛骨近細處
骶音底脊骨盡處
膊音博肩膊也
髎音僚體兩肢間
𩩲音曷
𩨗音干𩩲𩨗缺盆骨也
嗤音癡笑貌
嘿音默義同
吒音查嘖也怒也
哯音峴不顧而吐也
嗄音沙去聲聲破也
嗢音屋嗢咽也
哽音梗哽咽也
嗌音益咽也
噎音謁食窒氣不通也
㗖音咸上聲食也
咂音雜入口也
嚙音交囓也
啑音涕噴鼻也
噀音噴義同
呷音塔吸呷也
𪖵音甕鼻塞貌
鼾音漢臥息也
齄音查鼻生紅點
齁音侯齁䶎鼻息也
䶎音匣與𪖨字同
鼿音兀仰鼻也
鼽音求嚔也
髲音比髮髲也
𩬯音次以漆塗器也
鬆音送平聲髮寬貌
齦音貌嚙也
齦音根齒根肉也
齲音禹齒生蟲也
囓音孽咬也與囓同
皰音泡
皸音軍手足發裂也
皯音幹面生黑氣
𩈅與皯同
屁音譬氣下泄也
尻音考平聲臀尖也
睾音高外兩腎子
衊音滅汚血也
衃音坯凝血也
䘒音俊赤子陰
釁音欣去聲血塗祭器
瞤音閏動也
眵音笞目汁凝也
䁾音滅目眵也
𥉂音晃目不分明也
瞪音撐怒目直視貌
眴音暄目搖也
瞌音磕睡也
睍音現
眇音苗上聲目小也
瞶音貴極視也
膋音雄惑也
瞀音茂目不明貌
窅音杳目深貌
眥音子兩目角也
盲音蒙目無眸子也
音閉
憊音敗病極也
音預
恚音卦恨怒也
慙音蠶愧也
慄音飃急疾也
悍音汗剪也
惓音卷悶也
悗音䐽惑也
慴音念入聲懼也
搾音詐絞取也
攙音參
揉音柔調順也
撏音潛摘而出也
擠音姐排也推也
捋音巒入聲取也
摭音恥摭開也
捩音列拗捩也
捫音門摩也按也
撒音殺放也
撾音査打也
扒音爬擘也
抓音爪刮痒也
挼音須擊也
撈音勞沈取也
捻音聶一捻也
㧒音挽入聲開也
擗音辟撫心也
揫音啾束也
音滋
頠音委
顗音以
顳音業
顬音而顳顬耳前動也
頞音遏鼻莖也
顫音戰頭不正也
頦音孩頷也
顋音顋頰顋也
擷音揭
䪼音拙鼻也隆䪼龍顏
頏音杭頸也
顙音雙上聲額也
顱音盧首骨也
顖音信頂門也
頤音移輔車骨又養也
溷音混濁也
瀁音羊去聲
渰音奄
濈音集汗出貌
瀦音肚水所停也
浠音希
涪音浮
溽音辱濕暑也
漈音祭
沔音免
淛音浙
漯音塔
濮音卜
瀘音盧
沴音戾陰陽氣亂也
濼音洛
泌音閉
淚音戾泣也
𣹎音選噴水也
汨音谷
湫音秋
淖音閙溺也
瀼音穰露盛貌
潵音散
潺音飡泄不止也
澼音辟腸間水
淬音翠火與水合
㳰音卞
汞音烘上聲水銀也
漐音執汗出貌
焠音聚與淬義同
㶼音似炫也熱也
熛音標火飛也
熻音吸熱也
炕音亢火炕乾極也
㸌音霍
炮音鮑平聲灸也
爁音監火焰也
煿音博火乾也
焙音倍微炒也
熇音靠燒也
㸑音竄炊也
䵟音幹黑也
𪒟音贈面黑氣也
黯音掩黑也
鍜音叚打也
䥱音寫鎔䥱也
鍍音渡金鍍物也
鑞音蠟錫粉也
鑢音慮磨也
鏤音漏雕刻也
鏇音羨銅錫器也
鏃音族矢鏑也
鈍音沌
鉗音儉平聲鐵鉗也
𣒍音何木名
楞音稜木稜也
楔音屑不方正也
櫧音諸
蘗音業黃柏也
茭音交水草也
艽音交
蕈音進地菌也
菌音窘地蕈也
𦯶音頃
蘘音相
菾音甜
葯音約白芷也
藎音燼
𦳼音熱
篐音孤竹篾束物
箋音煎
籜音托竹殼也
籥音約
箄音卑竹箄也
嵓音巖
嶔音欽
祟音啐神禍也
屹音乙
坌音盆去聲塵腐貌
碾音言上聲磨也
砭音貶以石刺病
磏音兼
磕音坎入聲石聲也
堊音汚白土也
誂音弔弄也
𧨝音泂
謐音密
謇音峴
詈音利罵也
𠟡音掩
劃音或以刀劃破
劊音貴斷也
𠜗音移
箚音閘以鍼刺也
韌音銀平聲
鄞音銀
郄音隙義同
隤音頽壞也
隳音暉毀也
昕音欣
晬音醉周年也
暍音謁中熱也
曝音僕日乾也
昶音敞
禩音祀義同
複音伏
褫音癡
襯音親近身衣也
裛音業囊也纏也
緧音秋馬牛緧也
音答
紇音核系下也
綆音梗汲繩也
繃音崩束也與綳同
㑊音極至也
僦音促
傴音羽
僂音呂傴僂俯身出脊
黴音枚黧黑垢腐貌
醳音亦苦酒也
醶音險平聲味醶
醞音運釀酒也
醪音勞濁酒也
酵音敎酒酵糟也
𨢘音海肉醬也
釅音彦醋酒味也
醍音提酒紅色
醐音胡醍醐乳屬也
餺音博
飥音托餺飥米食
䭇音噎食不下也
𩚬音額飽聲也
𩚚音額𩚚逆也
餧音畏飼也
饘音占糜粥也
𥻧音兼
穬音拱芒粟也
秫音朮稷之粘者
黐音癡黐膠也
髎音僚土窖也
窊音蛙汚下也
窨音蔭地濕也
穵音㧒義同
婺音務
姆音茂
姥音母
娩音免媚好也
斆音效
攷音考
驃音標
驪音離
音扄
䭾音何馬負貌
騣音宗
猘音哲癲犬也
獾音歡野豚也
狶音希猪也
猳音加牡也
獖音焚豕也
蠕音而蟲行貌
蚌音棒
蚱音則
螵音飄
蛸音消
蜱音卑小蟲也
蠓音蒙上聲
蜚音非
蠒音峴蠶蠒也與繭同
蠊音廉
螫音式蟲行毒也
蜇音徹與螫同
螯音敖蟹甲也
虺音毀蛇屬
蟯音鐃腹中蟲也
蛹音勇老蠶也
蚍音皮
蜉音浮蚍蜉大蟻
䗪音蔗
䘌音匿蟲食病
蠮音意
螉音翁
蜥音錫
蜴音剔
蠑音榮
螈音元
蝘音偃
蜓音廷
蝤音囚
蜶音謀
蟛音彭
螖音越
䘂音尖蟲名
𧋢音孛
蚫音袍𧋢蚫卽蝙蝠也
蚑音其蚑行喙息
蠆音蔡螫蟲也
蚛音充蟲食物也
蠱音古中毒也
鱖音貴
鮠音危
魨音屯
鱭音齊
鰾音飄
鮹音消
鸂音溪
𪄠音赤
鴠音旦
鶡音曷
鵙音決
鴽音如鴿也
鵁音交
鴆音沈去聲毒鳥
鼩音瞿小鼠也
鼷音奚甘口小鼠也
鼺音雷
𪖈音木
䩕音昻絲履頭也
鞕音硬堅也
歙音吸縮鼻也
鬾音忌小兒鬼病
靨音掩面生黑子
嚞音哲
靁音雷
黅音今黃色也
罨音盦
音菴入聲盦同
罯音掩覆也罯同
戡音堪克勝也
觔音斤骨絡
音狥
音責厠也
𠧪音條草木實
軺音韶連翹根
軟音軟柔也
嚲音癱不收也
豌音灣豆也
䑛音底以舌䑛物
爬音罷平聲刮也
眚音省
幻音患惑也
廈音下傍屋也
雁音雁同
庀音嚭具也
廠音巖上聲山廠也
匕音彼匙也
凸音突
凹音拗
几音殊汗珠几几也
內集卷首下
歷代醫學姓氏
按醫林史傳外傳及原醫圖贊而類編之俾後學知所觀感云
上古聖賢
三代以前聖君賢相剏爲醫藥以濟死生者也
伏羲氏
有天元玉冊乃鬼臾區十世祖口誦而傳之素問中多載其語
神農氏
有本草傳世
黃帝氏
與下九人更相問答作靈樞素問內外一十八卷素者本也五行之本也問者黃帝問也贊於易載於史序於大學古之聖人也後世輒言黃老之學不知黃乃黃石公也
僦貸季
三皇時岐伯師也定經絡穴道臟腑陰陽度數以人法天地萬物理色脈而通神明醫之端肇於此
岐伯
黃帝時臣也與帝更相問難而作內經以垂敎萬世
伯高少兪鬼臾區
黃帝三臣也發明五行詳論脈理以爲經論
又有少師亦同時臣也
兪跗
黃帝臣治病不用湯液割皮解肌決脈結筋搦髓腦揲荒爪幕湔浣腸胃漱滌五臟煉精易形以去百病
桐君
黃帝臣也多識草木性味定三品藥物爲君臣佐使撰採藥對四卷採藥別錄十卷
雷公
名斅黃帝臣也善醫術著至敎斅論及藥性炮炙二冊
巫咸
堯臣也藥方之始
伊尹
殷時聖人製湯液本草後世多祖其法
儒醫
秦漢以後有通經博史修身愼行聞人鉅儒兼通乎醫
張機
字仲景東漢南陽人擧孝廉官至長沙太守作傷寒論醫方大備扁鵲倉公無以加焉後世稱爲醫聖其門人衛沈撰四逆三部厥經及婦人胎臟經小兒顱𩕄經方
皇甫謐
幼名靜字士安西晉安定朝那人漢太尉嵩之曾孫也居貧年二十始感激讀書帶經而鋤愽通典籍百家以著述爲務沈靜寡慾高尙其志徵辟不就號玄晏先生後得風痺羸疾知醫著甲乙經及鍼經
裵頠
字逸民西晉河東人也多學術善醫經官至尙書左僕射校正太醫權衡及上古藥物輕重分兩
范汪
字玄平東晉頴陽人雍州刺史略之孫也博學善談性理以拯恤爲心著方書百餘卷
殷仲堪
東晉陳郡人性至孝善屬文談理祖融吏部尙書父師驃騎諮議叅軍因父病精醫執藥揮淚遂眇一目孝武帝召爲太子中庶子
殷浩
字深源陳郡長平人好古易精醫術妙解經脈著方書
徐熙
南宋東海人早好黃老隱秦望山遇道士授以扁鵲鏡經晩精心學名振海內官至濮陽太守世醫徐秋夫道度文伯徐雄之才等皆其子孫也
褚澄
字彦通齊河南陽翟人宋武帝之甥尙書左僕射湛之子愽學善醫官尙書論僧道尼姑異乎妻妾求嗣必有子婦人如未笄之女則不宜也著醫論一袞發身中造化之秘治一人服鷄子多而得奇疾煮蘇汁一斗飮之吐涎升許其中有一鷄雛翅距已全而能走後吐三十餘枚而瘳
王顯
字世榮後魏陽平樂平人好學精醫少歷本州從事明敏有斷才領軍有功遷廷尉御史官至太子詹事兼吏部行事仍在侍御營進御藥著醫方三十五卷頒行天下
徐之才
字士茂後周雄之子幼雋發年十三召爲太學生通禮易善醫術兼有機辨藥石多效官尙書贈司徒公錄尙書事謚曰文明撰藥對治一人患脚跟腫痛諸醫莫識公曰蛤精疾也由承船入海垂脚水中而得爲剖出二蛤子而愈治一人酒色過度眼見空中有五色物稍近變成一美婦人去地數尺亭亭而立公曰此色慾多大虛所致乃處補藥飮之數劑而愈
孫思邈
唐京兆華原人幼稱聖童隋文帝召不拜太宗卽位召見拜諫議大夫固辭隱太白山學道養氣求度世之術洞曉天文精究醫業著千金方三十卷脈經一卷獨於傷寒不及朱子小學箋註謂思邈爲唐名進士因知醫貶爲技流惜哉孟詵盧照隣師事之與論心欲小膽欲大智欲圓行欲方之語
狄梁公
妙鍼術有富兒鼻端生贅爲腦下鍼贅應手而落
王績
字無功絳州人王通之弟唐太宗秘書正字不樂在朝還里蒔藥自供或以濟人以周易置床頭他書罕讀遊北山東皐著書自號東臯子
孟詵
唐汝州梁人擧進士累遷鳳閣舍人睿宗卽位加銀靑光祿大夫後致仕以藥餌爲事常曰保身養性者善言莫離口良藥莫離手年九十三卒著補養方必效方各三卷食療本草
陳藏器
唐開元中京兆府三原縣縣尉撰神農本經總曰本草拾遺共一十卷
許胤宗
唐義興人仕陳爲新蔡王外兵叅軍後爲散騎侍郞王太后病風不能言脈沈難對醫家告術窮公以黃芪防風煮湯數十斗置床下氣如霧熏薄之是夕語關中多蒸骨病遞相傳染得者皆死公療必愈或勸其著書貽後世者答曰醫者意也思慮精則得之脈之候幽而難明吾意所解口莫能宣也古之上醫要在視脈病乃可識病與藥値唯用一物攻之氣純而愈速今人不善爲脈以情度病多其物以幸有功譬獵不知兎廣絡原野冀一人獲之術亦疎矣一藥偶得他藥相制弗能專力此難愈之驗也脈之妙處不可言傳虛著方論終無人能悟此吾所以不著書也卒年九十餘
許叔微
字知可宋白沙人嘗獲鄕薦省闈不利而歸舟次吳江平望夜夢白衣人曰汝無陰德所以不第何不學醫吾助汝智慧歸踐其言果得扁鵲之妙人無高下皆急赴之後紹興登科第五著本事方撰傷寒辨疑
鄭樵
莆田人愽學强記搜奇訪古好著方書紹興中以薦召對授樞密院編修嘗居夾漈山學者稱夾漈先生
紀天錫
字齊卿宋泰安人棄進士業精醫註難經五卷太定十五年上其書授醫博士
楊文修
字中理淛人性純孝因母病遂去擧業讀軒岐氏書藥不效割股和饘粥以進母疾卽起母死廬墓有群烏隨文修起止府縣旌表其宅修曰某之事親不足以起名哉朱文公就見與談性理及天文地理醫學之書竟夕乃去晩年著醫衍二十卷編地理撥沙經圖卒年九十九
李惟熙
舒州人博學通醫善論物理云菱芡皆水物菱寒而芡煖者菱花開背日芡花開向日故也又曰桃杏雙仁輒殺人者其花本五出六出必雙仁草木花皆五出惟山梔雲花六出此殆陰陽之理今桃杏六出雙仁殺人者失其常也
麻九疇
字知幾金莫州人三歲識字七歲能草書作大字有神童之目章廟召見問汝入宮殿懼否對曰君臣父子也子寧懼父耶上大奇之弱冠住太學有聲場屋間南渡後讀書北陽山中始以古學自力愽通五經於易春秋爲尤長少時有惡疾就道士學服氣數年疾遂平復又從張子和學醫子和以爲能得其不傳之妙大率九疇於學也專故所得者深飢寒勞苦人所不能堪者處之怡然不以略其業也
劉完素
字守眞金河間人少聰敏愽學忽遇異人以酒飮之大醉及寤洞達醫術撰運氣要旨論精要宣明論素問玄機原病式然好用凉劑以降心火益腎水爲主自號通元處士
張元素
字潔古金易州人八歲試童子擧廾七歲試經義進士犯廟諱下第乃學醫洞徹其術治病不用古方其說曰運氣不齊古今異軌古方新病不相能也自爲家法云故其書不傳其學則李東垣深得之
李慶嗣
洛人少擧進士不第棄而讀素問洞曉其義著傷寒纂類四卷改正活人書二卷傷寒論三卷鍼經一卷年八十無疾而逝
李杲
字明之號東垣元之鎭人也幼好學博經史尤樂醫藥捐千金從張元素盡傳其業家富自重人不敢以醫名之大夫士或病其資性高謇少所降屈非危急之疾不敢謁也其學於傷寒癰疽眼目疾爲尤長當時稱爲神醫東垣十書多其著述治傷寒發熱誤服白虎湯面黑脈細小便不禁公曰白虎湯大寒非行經之藥止寒臟腑不善用之則傷寒本病隱曲於經絡之間或更以大熱之藥捄之則他證必起但宜溫藥升陽行經蓋病隱於經絡陽不升則陰不行經行而本證見矣治之何難又治十五歲人病傷寒煩渴目赤脈七八至按之不鼓用古姜附湯冷飮而愈
王好古
字進之號海藏元古趙人任趙州敎授兼提擧管內醫學性識明敏博通經史篤好醫方師事李東垣盡得所學遂爲明醫著有醫壘元戎醫家大法仲景詳辨活人節要歌括湯液本草此事難知斑疹論光明論標本論小兒弔書傷寒辨惑論守眞論十二經絡藥圖
滑壽
字伯仁世爲許襄城大家元初祖父官江南自許徙儀眞而公生焉性警敏習儒日記千言操筆爲文尤長於樂府受王居中習醫而理識契悟過之著素問鈔治婦人病小便澁中滿喘渴脈三部皆弦而濇醫投以瞿麥梔苓諸滑利藥而秘益甚公曰水出高源膻中之氣不化則水液不行病因於氣徒行水無益法當治上焦乃與朱雀湯倍枳梗長流水煎一服而溲再服氣平而愈治一婦人年六十餘亦病小便秘若淋狀小腹脹口吻渴脈沈且濇公曰此病在下焦血分陰火盛而水不足法當治血血與水同血有形而氣無形有形之疾當以有形法治之乃與滋腎丸服之而愈治一婦人有孕九月病滯下日五七十起後重下迫公以消滯導氣丸藥下之病愈而孕不動素問曰有故無殞是也殞者損也治一婦經水將來三五日前臍下㽲痛如刀刺狀寒熱交作下如黑豆汁旣而水行因之無孕兩尺沈澁欲絶餘部皆弦急公曰此下焦寒濕邪氣搏於衝任衝主血海任主胞胎爲婦人血室故經事將來邪與血爭作痛寒熱生濁下如豆汁宜治下焦遂以辛散苦溫理血之藥令先經期日日服之凡三次而邪去經調有孕治一人因心高志大所謀不遂怔忡善忘口淡舌燥多汗四肢疲軟發熱小便白濁諸醫以內傷不足擬進茸附公視其脈虛大而數曰此思慮過度厥陽之火爲患耳夫君火以名相火以位相火代君火行事也相火一擾能爲百病況厥陽乎用補中益氣湯朱砂安神丸空心則進坎離丸月餘而愈治一孕婦五月病咳痰氣逆惡寒咽膈不利不嗜食者浹旬脈浮緊形體瘦公曰此上受風寒也投以辛溫與之致津液開腠理散風寒而嗽自止矣治一婦暑月身冷自汗口乾煩躁欲臥泥水中脈浮而數沈之豁然虛散公曰脈至而從按之不鼓爲陰盛格陽得之飮食生冷坐臥風露乃與玄武湯冷飮三服而愈治一婦病寒疝自臍下上至心皆脹滿攻痛而脇疼尤甚嘔吐煩滿不進飮食兩手脈沈結不調公曰此由寒在下焦宜亟攻其下無攻其上爲灸章門氣海中脘內服玄胡索官桂胡椒佐以茴木諸香茯苓靑皮等而愈
葛乾孫
字可久平江吳人膂力絶倫擊刺戰陣百家衆技靡不精究及長折節讀書應進士亞選遂不復應試傳藥書方論有醫學啓蒙又經絡十二論十藥神書勇力之士爭言其長於武逢掖之士爭言其長於文方論之士爭言其長於醫然皆未覩其學之所至也君於血氣旣定資質旣變之時方將擧聖人之道而修之凡所稱譽皆君所厭棄而羞道者使當世知君而用之功業豈小哉治傷寒疾不得汗發狂循河而走公就捽置水中使禁不得出良久出之裹以厚被得汗而解
呂復
字元膺號滄洲呂東萊之後其先河東人後徙婺徙鄞習尙書周易後以母病攻岐扁術師事鄭禮受讀一年診治效無不神治一病睡則心悸神懾如處孤壘而四面受敵兵達旦目眵眵無所見耳聵聵無所聞雖堅臥密室睫未嘗交也診其脈左關陽浮而虛察其色少陽之支外溢於目眥公曰此得之膽虛而風諸醫獨治其心而不袪膽之風非法也因投烏梅湯抱膽丸熟睡而愈治一女孩病嗜臥面頗赤而身不熱醫以慢驚治之兼旬不愈公診其脈右關獨滑而數他部大小等而和曰此女無病關滑爲有積食意乳母嗜酒酒後輒乳故令女醉非風也及詰其內果然遂以枳殼葛花日二三服而愈治病傷寒身熱人靜脈伏而無舌胎滑而兩顴赤如火語言不亂公曰此子血爲熱搏氣無可依必大發斑而後脈出及揭其衾赤斑爛然卽用化斑湯繼投承氣湯下之發斑無脈長沙未論公以意消息耳治一婦病喘不得臥氣口盛人迎一倍厥陰弦動而疾兩尺俱短而離經公曰得之毒藥動血以致胎死不下奔迫而上衝非風寒作喘也乃用催生湯倍芎歸煮二三盞服之夜半果下一死胎喘止治一人下利完穀脈兩尺俱弦長右關浮於左關一倍目外眥如草滋蓋肝風傳脾因成飱泄非臟寒所致以小續命湯損麻黃加朮三五服而愈治一室女經閉五月腹大如有孕公診之面色乍白乍赤者鬼也非有異夢則鬼靈所憑耳乃以桃仁煎下血如猪肝五七枚而愈治一人偶搔膕中疥出血如泉不止公視時己困極無氣可言脈惟尺部如絲他部皆無乃以四逆湯加荊芥防風其脈漸出更服十全大補湯一劑遂痊治因見殺人驚風入心疾作奔走不避水火或哭或笑脈上部皆弦滑左部遲於右公曰乃痰溢膻中灌於心胞因驚而風纏五臟耳卽爲湧痰一斗許徐以驚氣丸服之而愈治一人嗜酒善食忽瘦前溲如脂脈兩手三部皆洪數而左寸尤躁公曰此三陽病由一水不勝五火乃移熱於小腸不癃則淋乃以琥珀滑石石羔黃栢之劑淸之繼以龍腦辰砂末椑柿蘸食方寸匕卽愈治因驚恐飱泄彌年衆皆謂休息痢治以苦堅辛燥弗效公診其脈雙弦而浮非飮食勞倦所致乃驚風也以肝主驚故虛風自甚困脾而成泄當平木太過扶土之不及其泄自止乃用黃牸牛肝和以攻風健脾之劑服之逾月而愈治一婦癃病小腹痛衆皆以爲瘕聚公循其少陰脈如刀刄之切手胞門芤而數知其陰中痛癰結小腸膿己成腫迫於王泉當不得前後溲溲則痛甚遂用國老膏加將軍血竭琥珀之類以攻之膿自小便出而愈治一貴客患三陽合病脈皆長弦以方涉海爲風濤所驚遂吐血一升許且脇痛煩渴譫語適是年歲運左尺當不應諸醫以爲腎絶公曰此天和脈無憂也遂投小柴胡湯減參加生地半劑後俟其胃實以承氣湯下之得利而愈治一人傷寒踰月旣下而熱不已脇及小腹偏左滿肌肉色不變俚醫以爲風浹四旬其毒循宗筋流入睾丸赤腫若瓠子瘍醫刺潰之而脇腫痛如故公診尺中皆數滑而芤脈數不時則生惡瘡關內逢芤則內癰作季脇之腫癰作腫經曰癰疽不得頃時急下之愼勿晩乃與雲母膏作丸衣以乳香而用硝黃煎湯送下下膿五升明日再下餘膿而愈治一婦人病公切其脈左寸口弦而芤餘部皆和病作陰中痛而出血且少陰對化在玉泉心或矢寧則玉泉應心痛痛則動血而與經水不相干蓋得之因大驚神懾而血菀乃製益榮之劑再納藥幽隱中再劑而愈
周眞
字子固號玉田隱者儀眞人性敏好學元貞間被薦不仕乃取醫書習之每遇奇疾以意與藥輒效
治一婦因産子舌出不能收公以朱砂傅其舌令作産子狀以兩女扶掖之乃于壁外置瓦盆墮地作聲聲聞而舌收矣治一女子或嗜食泥日食河中汙泥三碗許公取壁間敗土調飮之遂不食
黃子厚
江西人與滑壽同時至治天歷間其術甚行與虞文靖公相善
治富家子年十八病遍身肌肉折裂公乃屛人詰病者曰幼童時會近女色否曰當十二三歲曾近之矣公曰古云精未通而御女則四體有不滿之處後日有難狀之疾在法爲不可治後果惡汁淋瀝痛絶而死治一富翁病泄瀉彌年公診治浹旬不效忽一日讀易至乾卦天行健朱子有曰天之氣運轉不息故閣得地在中間如人弄椀珠只運動不住故在空中不墜少有息則墜矣因悟向者富翁之瀉乃氣不能擧所以脫下卽爲灸百會穴未三四十壯而泄止矣
朱震亨
字彦修學者尊之曰丹溪先生元末婺之義烏人也自幼好學日記千言稍長從鄕先生治擧業後聞許文懿公得朱子四傳之學講道入華山復往拜焉益聞道德性命之說宏深密粹遂爲專門一日文懿公謂曰吾臥病久非精於醫者不能起子聰明異常肯游於醫乎公以母病脾於醫亦粗習及聞懿公之言卽慨然曰士苟精一藝以推及物之仁雖不仕於時猶仕也乃棄擧業一於醫致力焉有日用纂要格致餘論局方發揮傷寒辨疑本草衍義補遺外科精要論等書傳世其論臟腑氣化有六而於濕熱相火三氣致病最多有陰虛火動有陰陽兩虛濕熱自甚者又當消息而用謂李東垣論飮食勞倦內傷脾胃則胃中之陽不能升擧倂及心肺之氣陷入中焦而用補中益氣湯之劑治之此亦前人之所無也然天不足於西北地不滿於東南天陽也地陰也西北之人陽氣易於降東南之人陰火易於升苟不知此而徒守其法則氣之降者固可愈而於其升者亦從而用之吾恐反增其病乃以張劉李三家之論去其短又參之以內經而作相火論
治病痢忽昏仆目上視溲注而汗瀉脈無倫次公曰此陰虛陽暴絶也得之病後犯酒色與灸氣海頃之手動又頃脣動更以人參膏三服而甦後服盡數斤而愈治婦人病不知人稍蘇卽號呌數欠而復昏肝脈弦數且滑公曰此得之怒後强酒也乃與流痰降火之劑而加香附散肝分之鬱立愈治一女子病不食面北臥者半載肝脈弦出寸口公曰此思夫不歸氣結於脾也必激其怒怒之氣屬木故能衝土之結怒已進食公曰思氣雖解必得喜庶不再結乃詐言夫旦夕且歸遂愈矣先生道學淵源醫其一藝也其詳見於宋太史濂墓誌
盛寅
字起東國朝姑蘇吳縣人也少習擧子業五試弗售遂攻軒岐諸經受業戴元禮得丹溪先生正傳治奇疾輒效始爲醫學正科陞太醫院御醫賜爲醫中狀元崇祀兩京太醫院名宦祀
周敷
字時榮號煦菴無錫人初習進士業經史皆涉大義旣而業醫患近世醫家止於局方遂究炎黃岐雷越人諸書治病十愈八九又不責報
劉溥
字元博吳郡人幼不好弄擧止異於常兒稍長博學善吟常慕濂溪窓前草不除故以草窓自號用藥惟主東垣守而不攻薦爲御醫
汪機
字省之號石山居士渭之子邑庠生屢科擧父命棄擧業嘗言士不至於相則其澤之所賴不若醫之博耳乃肆力醫書周易性理所著有重集脈訣刊誤二卷內經補註本草會編
治一人中滿用參朮初服閣脹久則寬矣或問參朮之性曰藥無定性以血藥引之則從血以氣藥引之則從氣佐之以熱則熱佐之以寒則寒在人善用之耳治一人體瘦左腹痞滿穀氣偏行於右不能左達飮食減大便滯用補脾瀉肝和血潤燥寬脹散鬱之劑而安治癎發晨時見黃狗走前則昏瞀仆地良久乃甦諸醫無效公曰早晨陽分狗陽物黃土色胃屬陽土土虛爲木火所承矣經云諸脈皆屬於目故目擊異物宜實胃瀉肝而火自息遂以參朮歸芪陳皮神麯茯苓黃芩麥門冬荊芥服月餘而安治一婦忍飢勞倦發狂公曰二陽之病發心脾二陽者胃與大腸也忍飢過勞胃傷而火動矣延及心神脾意擾亂安得不狂用獨參湯加竹瀝飮之愈
程明祐
字良吉號巖泉歙人梁忠公莊公之後幼好讀玩理後攻醫嘗曰人皆知補之爲補而不知瀉之爲補知瀉之爲瀉而不知補之爲瀉陰陽迭用剛柔互體故補血以益榮非順氣則血凝補氣以助衛非活血則氣滯蓋脾爲中州水火交濟而後能生萬物眞妙論也
陳景魁
字叔旦號斗嵓句曲人陳太丘之後幼習擧業授易於陸秋崖拜湛甘泉講學因父病習醫善鍼灸著五診集授王府良醫竟不赴任每成詩文以樂其志
治素無病忽吐血半斗脈弦急薄厥證也得於大怒氣逆陰陽奔倂服六鬱湯而愈治遍體生瘣㿔歲久罔效乃太陰風邪化爲蟲也以百部蛇床子草烏練樹葉煎湯浴洗越月遍身如白癜風狀而愈治孕婦墮下逾旬腹腫發熱氣喘脈洪面赤舌靑口臭公曰胎未墮也面赤心火盛而血乾也舌靑口臭肝氣竭而胎死矣遂用蛇退煎湯調平胃散加芒硝歸尾一倍服之須臾胎下痛亦獲安矣
劉純
字宗厚關中人博學群書尤精醫道父叔淵得丹溪之業公繼之纂傷寒治例醫經小學玉機微義等書
王綸
字汝言號節齋淛江慈谿人弘治時官至廣東布政因又病精醫著明醫雜著發丹溪所未發後世甚尊信之方古菴重刻於心法之後名曰丹溪附餘又著本草集要盡皆大行於世兄經擧進士第亦知醫
明醫
醫極其明者也
扁鵲
姓秦名越人號扁鵲秦之盧國渤海郡鄭人得仙客長桑君之傳知兪跗之術發明素問靈樞之旨設爲問答作八十一難經以釋疑義不待切脈望色聽聲審形言病之所在聞病之陽論得其陰聞病之陰論得其陽不出千里決者至衆虢太子屍厥已死而治之復生齊桓侯未病而知其後五日不起名聞天下過邯鄲聞貴婦人則爲帶下醫過𨿅陽聞周人愛老人卽爲耳目痺醫入咸陽聞秦人愛小兒卽爲小兒醫嘗曰病有六不治驕恣不論於理一不治也輕身重財二不治也衣食不能適三不治也陰陽臟氣不定四不治也形羸不能服藥五不治也信巫不信醫六不治也後世脈理由此而起爲醫之祖後學當祀之而配以張劉李朱
淳于意
臨淄人西漢文帝時爲太倉長篤信扁鵲精醫道及導引法司馬遷備誌之封贈倉公
郭玉
廣漢雒人和帝時爲太醫丞帝奇之試令嬖臣美手腕者與女子雜處帷中使玉各診一手問所疾苦玉曰左陰右陽脈有男女狀若異人臣疑其故帝嘆息稱善
醫緩
春秋時秦人也姓高名緩晉景公疾求緩治之未至時夢二竪子相謂曰我居肓之上汝居膏之下緩至曰疾在膏肓藥不可爲
醫和
春秋時秦人也未詳其姓晉平公疾醫和視之知其近女室內熱蠱疾不可爲也
文摯
戰國時宋之良醫也洞明醫道亦兼異術觀人之背而能知人之心竅也
華陀
字元化漢末沛國醮人擧辟不就通五經養性術精方脈善導引嘗體中不快起作五禽戱微汗而愈年百歲有壯容人以爲仙其療病合湯不過數種心解分劑不復稱量煮熟便飮語其節度舍去輒愈若當灸不過一兩處每處七八壯病亦應除若當鍼亦不過一兩處下鍼言當引某許若至語人病者言已過卽便拔鍼病亦行瘥若病結積在內鍼藥所不能及當須刳割者便飮其麻痺散須臾便如醉死無所知因破取病若在腸中便破腸洗浣縫腹摩膏四五日瘥不痛人亦不自悟一月間卽平復矣魏志曰甘陵夫人有孕六箇月腹痛不安召公診曰胎已死矣使人手摸所在在右則女在左則男其人曰在左於是爲湯下之果男形而愈又治一郡守篤病以爲盛怒則瘥乃多受其貨無何棄去留書罵之郡守嗔恚吐黑血數斗而愈治一人腹中攻痛十有餘年鬚髮皆墮公診曰是脾之半腐可刳腹治之使病者服藥穩臥以刀破腹不覺痛旣視脾果半腐以刀割去惡肉然後以膏敷之更以藥縫之數日卽愈魏太祖聞而異之召公常在左右太祖一日苦頭風每發作心亂目眩鍼其鬲其疾應鍼而愈後召不至竟爲所害漢魏以來名醫益衆張機華陀輩始因古學附以新說編藥品三百六十五種謂之神農本經華陀內照門人吳普撰寒溫五味本草一卷李當之修神農本經
紀朋
觀人顔色談笑知病淺深不待診脈玄宗聞之召於掖庭中看一宮人每日昃則笑歌啼號若狂疾而足不能履地朋視之曰此必因食飽而大促力頓仆於地而然乃飮以雲母湯令熟寐覺而失所苦問之乃言因太華公主載誕宮中大陳歌吹某乃主謳懼其聲不能淸且長吃蹄羹飽而當筵歌大曲曲罷覺胸中甚熱戱於砌臺上高而墜下久而方甦病狂足不能步也
范九思
業醫善鍼昔人母患喉生蛾只肯服藥不許鍼無可奈何九思云我有一藥但用新筆點之暗藏鈹鍼在筆頭內刺之蛾破血出卽愈醫者貴乎有機也學者知之
于法開
善醫治産難令食羊肉十餘臠而鍼之須臾兒從羊膋裏下
任度
不知何許人老醫也有患者常飢呑食則下至胸便卽吐出醫作噎疾膈氣治之無驗任視之曰非此疾蓋因食蛇肉不消而致斯病但揣心腹上有蛇形也病者曰素有大風嘗求蛇肉食風稍愈復患此疾矣遂用硝黃合而治之微利則愈醫皆記其驗而知蛇瘕也
莫君錫
大業中爲醫丞煬帝好色服丹發躁進劑治之又置氷盤於前俾朝夕觀望亦治煩躁之術也
張苗
不知何郡人雅好醫術燒地鋪葉出汗其法也
唐愼微
字審元蜀之華陽人貌陋言訥中極明敏治病百不失一著備用本草及經史證類
王叔和
西晉高平人爲太醫令性度沈靜博通經史精硏醫道洞識修養纂岐伯華陀等書爲脈經脈訣次仲景傷寒方論遂使其本書不行於世後人不免有遺議焉
馬嗣明
南齊河內野王人善診脈知一年前死生鍼灸孔穴與明堂不同藝術精妙一時明醫皆爲所輕
治背癰腫煉石塗之便瘥其法以麤黃色石如鵝鴨卵者猛火燒令赤入醇醋中自有石屑落醋裏頻燒至石盡取石屑曬乾爲末醋調塗腫上無不效
姚僧垣
字法衛後周吳興武康人仕梁爲太醫正歷魏周隋進爵北絳郡公年八十五乃卒贈本官加荊湖三州刺史先生醫術高妙諸蕃外域咸請託之著集驗方十二卷撰行記三卷其長子察南史有傳
姚最
字士會僧垣次子博通經史官學士天子勑習家業十餘年中略盡其妙效驗尤多
李修
字思祖本陽平館陶人得沙門姚僧垣鍼灸術撰藥方百卷官太醫令贈靑州刺史
巢元方
隋人大業中爲太醫令撰病源五十卷不爲無見但言風寒二氣而不及濕熱之文後人不免遺議治風逆坐起不得用半年羔羊殺而取腔以和藥末藥末盡而病愈
韋訊
號慈藏唐人醫中之聖人皆仰之今醫家多圖其像以祀之
元珠
先生王氷之師洞明素問
王氷
號啓玄子唐寶應中爲太僕令註素問作玄珠密語其大要皆論五運六氣皇極經世註亦載其語
張鼎
補孟詵食療本草
張文仲
唐之洛州洛陽人少與李處韋訊竝以醫知名則天時爲侍御醫特進蘇良嗣方朝疾作仆廷中公診曰憂憤而成若脇痛者殆未可救頃告脇痛又曰及心則殆俄心痛而死公論風與氣尤精風狀百二十四氣狀八十治不以時則死及之惟頭風與足氣藥可常御病風之人春秋末月可使洞利乃不困劇自餘須發則治以時消息乃著四時輕重術凡十八種隨身備急方三卷
蕭炳
唐之蘭陵處士撰四聲本草
楊損之
唐開元後人潤州醫博士兼節度隨軍撰刪繁本草
陳士良
僞唐陪戎副尉劒南醫學助敎取諸家本草有關於飮食者類之附以調養臟腑之術名食性本草
于志寧
字仲謐京兆人唐永徽間遷太傅與孕勣修定本草幷圖合五十四篇其書大行
甘伯宗
撰歷代明醫姓氏自伏羲至唐凡一百二十人出輟耕錄
孫兆
宋時官殿中丞尙藥奉御太醫令用和之子父子皆以醫知名治平中間有顯官坐堂忽耳鳴公診曰心脈大盛腎脈不能歸耳以藥凉心則腎脈復歸耳鳴立愈
王纂
宋海陵人少習經方尤精鍼石治一女子每夜被獺精假作其夫迷惑鬼穴一鍼獺從穴出
龐時
字安常宋蘄水人世醫不足父所授脈訣獨取素難通其說時出新意註難經辨數萬言作本草補遺補仲景論嘗言華陀術非人所能及乃史氏之妄乎
治難産以手隔腹捫兒手所在鍼其虎口旣痛卽縮手産下治富家子走仆刑屍大驚發狂時取絞囚繩燒灰酒調服而愈
朱肱
號無求子宋吳興人深於傷寒著活人書道君朝詣闕投進授奉議郞醫學博士在南陽時太守疾作用小柴胡爲散連進三服胸滿公曰小柴胡湯煎淸汁服之能入經絡攻病取快今乃爲散滯在膈上宜乎作滿因煮二劑與之頓安
吳廷紹
爲太醫令烈祖食飴喉中噎醫莫能療公進楮實湯而愈或叩之答曰噎因甘起故以楮實湯治之
許希
開封人以醫爲業宋景佑元年仁宗不豫公爲鍼心胞絡之間而愈命爲翰林醫官著神應鍼經要訣
趙自化
宋德州平原人高祖嘗爲景州刺史後擧家陷於契丹父知嵓脫身南歸寓居洛陽習經方名藥之術官翰林醫學撰四時養頤錄及名醫顯帙傳三卷
陳文中
字文秀宋宿州人爲安和郞判太醫局兼翰林良醫明大小方脈於小兒疹痘尤精其妙淳祐中與保安翰林醫正鄭惠卿同編活幼新書又著小兒病源方論一卷
宋道方
字毅叔宋南京人以醫名天下不肯赴講病者扶攜以就求脈政和中有太守母病在膏肓能以良藥緩其旬日乃死
僧智緣
隨州人善太素脈診父而能道其子之吉凶王安石信之曰昔醫和診晉侯而知其良臣將死視父知子何足怪哉
皇甫垣
蜀之夾江人以善醫目疾高宗孝宗皆稱皇甫先生而不名對高宗言心無爲則身安人主無爲則天下治又言長生之術先禁諸欲勿令放逸丹經萬卷不如守一
王克明
字彦昭饒州樂平人初生時母乏乳餌粥得脾疾長益甚醫以爲不治乃讀素難刻意處藥乃愈鍼灸尤精有難療者必沈思得其要乃與藥病雖數證只用一藥以除本亦有不藥期某日自安者任內翰醫官
張銳
字子剛宋鄭州人官成州團練使以醫知名政和中治傷寒己死一晝夜而面赤者卽用藥灌之次早遺屎尿而甦更進平胃散一貼逐安治一産婦大泄喉閉用附子理中丸裹以紫雪一服兩疾皆愈
郝允
宋博陵人授異人醫術世稱神醫有一婦夜間口噤而死公曰血脈滯也不用藥聞鷄鳴自愈一行踸踔輒踣公曰脈厥也當治筋以藥熨之自快一孕婦極壯健公診曰母氣已死壯健者恃兒氣耳如期子生母死
王貺
字子亨本士人乃宋道方之婿盡傳其術後以醫得幸宣和中爲朝請大夫著全生指迷論
有鹽商失驚吐舌不能入經旬不食尫羸日甚公爲鍼舌之底抽鍼之際其人若委頓狀頃刻舌縮如故
楊介
字吉老泗州人以醫聞四方著有存眞圖
徽廟因食氷嘗苦脾疾諸醫用理中湯不效公以水煎與服立愈治廣州府判楊立之喉間生癰膿血流注寢食俱廢公以生姜一片試嘗甘香服至半斤痛處已寬一斤始覺辛辣膿血頓盡飮食無滯蓋因其居南方多食鷓鴣竹鷄此二禽好啖半夏久而毒發故以姜製
孫琳
路鈐本殿前司健兒善醫宋寧宗爲郡王病淋日夜凡三百起遂以淡豆豉大蒜蒸餠三物硏爛爲丸溫水下卅丸日進三服三日而愈或問其說公曰小兒何緣有淋只是水道不通利蒜豉皆通利無他巧也
劉元賓
號通眞子宋人著脈訣
程約
字孟博宋婺源人世工醫精鍼法著醫方圖說
張濟
無爲軍人善用鍼治孕婦因仆地而腹偏左鍼右手指而正脫肛鍼頂心而上傷寒反胃嘔逆累日不食鍼眼眥立能食凡草木金石悉辨酸鹹淡甘辛等味
唐與正
不知何許人治因飮熱酒頂高數寸用葛花倍服自愈治因服黑錫丹臥則小便微通立則不能涓滴服諸通利藥不效公診曰乃結砂時鉛不死硫黃飛去鉛入膀胱臥則偏重猶可溲立則正塞水道故不能通用金液丹三百丸分爲十服煎瞿麥湯下蓋膀胱得硫黃積鉛成灰從水道下累累如細砂其病卽愈
潘璟
字溫叟名醫也治一婦孕五歲一婦孕十有四月皆未育公視曰疾也作大劑飮之孕五歲者墮肉塊百餘枚有眉目狀孕十四月者墮大蛇而愈
劉從周
韶州曲江人醫有自得之見著書十篇論痢疾以足手和煖爲熱厥冷爲寒如盛夏發熱有進退者爲冒暑一向熱不止者爲傷寒至當之言也
僧奉眞
四明人良醫也天章閣待制許元爲江淮發運使奉課于京師方欲入對而子病亟不治元强公延壽數日公曰諸臟皆衰惟肝臟獨過脾爲肝所勝急瀉肝補脾可緩三日過此無術也
周順
鄱陽人醫有十全之功治士人得脚弱病積藥如山悉令屛去用杉木爲桶濯足及令排樟腦於兩股間以布繫定月餘脚健如故
趙巒
晉陽山人善診候治一病因邊水行次有大蝦蟇躍高數尺驀作一聲忽驚呌便覺右脇牽痛脇下作聲尙似蝦蟇聲聲聲相接以手按之則可其脈右關伏結公用利藥取下靑涎類蝦蟇之衣遂愈
石藏用
蜀人一士人因承簷溜洗手覺爲物觸入指爪中初若絲髮至數日稍長如線伸縮不能如常始悟其爲龍藏伏也乃求公治之公曰方書所不載當以意去之歸可末𧎉螂塗指庶不深入胸膈他日免震厄之患士人如其言後因迅雷見火光遍身士人懼怕急以鍼穴其指果見一物自鍼穴躍出遂不爲害
趙卿
不知何許人良醫也有機警一少年眼中嘗見一小鏡子諸醫不效公視之與少年期來晨以魚鱠奉候少年及期赴之延於內且令從容俟客退方接俄設臺施一甌芥醋更無他味公亦未入迨禺中久候不至少年飢甚比聞醋香不免輕啜之逡巡又啜之覺胸中豁然眼花不見因竭甌啜之公方突入少年以啜醋慙謝曰郞君先因食鱠太多芥醋不快又有魚鱗在胸中所以眼花適所備芥醋欲郞君因飢以啜之鱠會詐權也
杜任
汶陽人善醫尤精於幼科多先溫胃令進飮食而後攻治他疾
竇太師
諱漢卿金朝合肥人善鍼術撰有標由論
成無己
金之聊攝人家世儒醫註傷寒論十卷明理論三卷論方一卷
張從政
字子和金之睢州考城人精素難法宗劉河間著六門三法
羅天益
字謙甫東垣先生之高弟元朝眞定人著衛生寶鑑藥誤永鑑藥類法象
吳恕
字如心號蒙齋元之仁和人著傷寒指掌圖
直魯古
吐谷渾人初元太祖破吐谷得之淳欽皇后收養長能鍼灸官太醫撰脈訣鍼灸書
危亦林
號達齋元時其鼻祖自撫遷于南豊高祖雲仙遊學東京遇董奉廾五世方脈至公五葉而學益備技益工所活者益衆官本州醫學敎授刻苦凡十稔編成世醫得效方十有九卷
徐文中
字用和宣州人始爲縣吏復爲安陸府吏授紹興路知事善鍼灸
王仲光
吳郡人志不願仕自壞其面貌終身獨居無妻子髽䯻市袍遊行市中賣藥自給郡守求見踰屋逸出他日却儀獨候門下始接焉據坐受拜以道誨之若師弟子也姚少師廣孝旣貴歸亦來訪弗肯見之
葛應雷
字震父吳人攻醫官醫學提擧著醫學會同二十卷
項昕
字彦昌號抱一翁元之東敎人世醫年未成童暗誦岐扁素難叔和脈經稍長學易因母誤藥勵志醫術拜越江大儒韓明善又往浙見葛可久論劉張之學授太醫院使善按摩作以補東垣未備
治一病脇痛衆以爲癰投諸香姜桂之類益甚陽脈弦陰脈微濇公曰弦者痛也濇者腎邪有餘也腎上薄於脇不能下且腎惡燥今服燥藥過多非得利不愈先用神保丸下黑溲痛止更服神芎丸或疑其太過公曰向用神保丸者以腎邪透膜非全蝎不能引導然巴豆性熱非得硝黃蕩滌後遇熱必再作乃大泄數次病愈經曰痛隨利減是也治一婦腹脹如鼓四體骨立醫以爲孕爲蠱爲瘵公診曰此氣搏血室耳服血藥多而失於順氣經曰氣血同出而異名故治血必先順氣俾經隧得通而後血可行乃以蘇合香丸投之三日而腰痛作曰血欲行矣急以硝黃峻逐之下瘀血如瓜者十餘枚而愈所以知其病者以其六脈弦滑而數弦者氣結滑者血聚實邪也故氣行而大下之又一女子病同而診異公曰不治法當數月死向者女子脈滑爲實邪今脈虛爲元氣奪矣又一女子病亦同而六脈獨弦公曰眞臟脈見法當踰月死後皆如其言治一人夏月病甚衆以爲瘵公診其脈細數而實細數者暑也暑傷氣宜虛今不虛而反實乃熱傷血藥爲之也與白虎湯飮之立瘥治一人胸膈壅滿甚篤昏不知人公診其脈陽脈浮滑陰脈不足浮爲風滑爲血聚始爲風傷肺陰脈不足乃過於宣逐也諸氣奔肺肺氣治則出入易菀陳除故行其肺氣而病當自已初以杏仁薏苡之劑灌之立甦繼以升麻黃芪桔梗消其膿服之逾月而愈
趙良
字以德號雲居元之浦江人從丹溪先生學醫著醫學宗旨金匱方衍義
王履
字安道國朝崑山人學醫於丹溪先生盡得其術博學能詩著㴑洄集百病鉤玄醫學韻統
周漢卿
國朝松陽人善鍼灸治一女子生瘰癧環頸及腋凡十九竅竅破白瀋出右手拘攣不可動身體火熱公爲剔竅每長二寸其餘以火次第烙之數日成痂而愈治一人背若曲杖而行人以風治之公曰非風也血澁不行也爲鍼兩足崑崙穴頃之投杖而去
張頤
字養正國朝吳下明醫中年以瞽廢而氣岸峭直不衰周文襄公巡撫吳中賓禮之議論侃侃不屈其醫大槪以保護元氣爲主處劑多用參朮而每著奇效能預刻年月日決人生死往往奇中嘗嘆世言東垣丹溪醫中王道信然以其效遲也然善用數著奇效
錢瑛
字良玉世傳顱𩕄醫宣德中入太醫院寧陽侯孫生九月驚悸頻啼而汗百方莫效公命坐兒於地使掬水爲戱驚啼頓止人問之曰時當季春兒豊衣帷處不離懷抱其熱鬱安所泄耶使之近水則火邪殺得土氣則臟平故不藥而愈吳下小兒醫善錢氏云
劉遵道
國朝草窓先生族弟有漁人誤呑釣鉤公令鎔蠟爲丸以線灌下鉤銳入蠟卽曳而出
吳傑
字士奇國朝武進人自號暘谷谷者谷神也世醫薦入御藥房與唐荊川相善
殷傅
字朝相號壺仙國朝瓜州人治傷寒誤服熱藥將死舌黑不硬兩頰腫而咽尙通公曰舌不硬咽尙通太陰少陰經尙未絶乃與大劑一飮汗出二飮熱去三飮病已治淋瀝忽變口禁厥逆他醫以爲風公診尺脈沈大知病屬下焦投以八正散而愈
汗忱
字益敬號孚菴國朝歙人因體弱與母病習醫著折肱錄
倪維德
字仲賢號敕山國朝三吳名醫宋和州防禦使昌嗣之後其家世業墳典丘索著醫說及原機啓微公尤以急濟爲務治小兒八歲忽得昏憊疾數日方甦騃戇如木偶人寒暑飢飽皆不知嘗食土炭至口不得出音用疎風助脾之劑數服而愈蓋脾藏智意挾風則不知人事矣
呂復
國朝四明人深於醫道有因大醉甚大吐熟睡至次早眼中視物皆倒植診其脈左關浮促復用藜蘆瓜蒂平旦吐之視物如常蓋傷酒吐時上焦反覆致倒其膽腑故視物皆倒法當復吐以正其膽
胡重禮
眞州人國朝初以醫名世
沈繹
字誠莊吳郡人好學篤行洪武中肅王嗜乳酪獲疾飮濃茶數碗蕩滌膈中而愈王神之奏授本府良醫
何彦徵
諱淵字以行鎭江丹徒人家世醫永樂中以名醫徴隸太醫院院使
黃㻞
字夢祥號熙春存禮之子業儒精醫正統初徴爲太醫院太醫其術愈精
陸彦功
國朝歙人世醫至公尤精徴太醫不拜晩年編傷寒類證便覽十卷
陶華
字尙文號節菴餘杭名醫幼讀儒書旁通百氏著傷寒𤨏言大行於世正統間被徴引疾歸時論高之
鄒福
字魯濟國朝甌寧人善察脈著經驗良方仲子遜亦傳其業有司薦爲醫官不就
熊宗立
號道軒國朝建陽人從劉剡學兼通陰陽醫卜之術註解難經脈訣撰藥性賦補遺集婦人良方
王時勉
善觀色察脈能預言人病
張至和
精醫二人俱國朝吳郡人
劉毓
字德美號益齋國朝金陵人徙蘇之長洲業儒旣成不忍違養乃學醫薦爲太醫善學丹溪者也
汪渭
字以望號古朴國朝祖門臨淸之朴墅人出唐越國公之後世醫至先生益精嘗曰東垣主於升陽補氣丹溪主於滋陰降火若陰虛陽亢當合東垣丹溪兩法治之
劉全備
字克用國朝柯城人編註病機編註藥性
虞摶
字天民號恒德老人正德花溪人著醫學正傳醫學權輿醫學集成
方廣
字約之號古菴嘉靖休寧人讀儒之暇留意醫經爲名醫善用丹溪法著附餘藥性書傷寒書
薛己
字新甫號立齋吳郡人家世明醫至公盡會諸家之法嘉靖時官南京太醫院院使著外科樞要
程伊
字宗衡新安人國朝淮府良醫纂醫林史傳外傳拾遺
世醫
以醫爲業世代相承者也
樓護
字君卿西漢人少隨父爲醫遊五侯家咸得其歡心後以經學爲京兆令
徐秋夫
南宋徐熙之子爲射陽令醫術尤精曾鍼鬼腰
徐道度
秋夫長子以醫官蘭陵太守
徐叔嚮
秋夫次子亦精醫
徐謇
字成伯道度次子後魏丹陽人家本東筦善醫藥以醫官至光祿大夫贈東將軍齊州刺史諡曰靖
徐踐
字景升襲爵建興太守亦精醫
徐雄
德醫徐文伯之子傳父術尤精
徐之範
儒醫徐之才之弟以醫官太常寺卿
徐敏齊
之範之子工醫博覧多藝隋贈朝散大夫
褚該
字孝通褚澄之弟善醫術仕梁歸周與姚僧垣同時進授車騎大將軍其子則亦傳其家業
許智藏
隋高陽人因母疾覧醫歷仕梁陳隋皆爲員外散騎侍郞煬帝卽位時致仕年八十卒於家
許澄
智藏宗人以醫術與姚僧垣齊名拜上儀同三司
甄權
唐許州扶溝人以母病究集方書遂爲高醫仕隋爲秘書省正字稱疾免魯州刺史庫狄欽風痺不得挽弓公使彀矢向堋立鍼其肩髃一穴進曰可以射矣果如言貞觀中公已百歲太宗幸其舍視飮食訪其術擢朝散大夫賜几杖衣服尋卒年一百三歲撰脈經鍼方明堂等圖
甄立言
權之弟爲大常丞撰本草音義十卷古今錄驗方五十卷
治一道人心腹煩滿彌二歲公診曰腹有蠱誤食髮而然令餌雄黃一劑少選吐一蛇如拇無目燒之有髮氣乃愈
江嚞
字明遠宋嫠源人以醫名家十五世公益通儒書務以其術活人則大所居爲施藥室抗層樓扁以登雲遠近病者群集一劑輒瘥理宗召至賜坐屢官之不願賜宅一區其子世良爲供檢郞其孫靁擧進士
劉翰
宋滄州臨津人世習醫業爲翰林醫官著經用方書三十卷論候十卷
張擴
字子充宋歙縣人受業於龐時及王朴之脈善太素與弟張揮同著醫說
張揮
字子發就學於兄盡究其術以醫名家亦精於太素
徐樞
字叔拱國朝南橋人其先世遇異人授扁鵲神鏡經公傳其術召爲太醫院院使
徐彪
字文蔚徐樞之子亦以醫知名官至御醫院判
程明助
字良輔國朝儒醫程明祐之弟世居新安巖鎭少嬰寒疾醫誤投附子幾殆遂成熱病面赤如火藥之弗效乃發憤學醫博極古先禁方以世承平早婚厚味重裀故多痰火陰虛之病法遵河間丹溪
殷榘
字度卿號方山國朝儀眞人家世名醫讀軒岐書暗解默誦診脈用藥以意消息不尙奇怪
蔣武
字用文國朝楊之儀眞人世業儒醫祖孟雷楊州醫學敎授父伯雝擧進士公少有頴悟過目成誦肆力經籍得聖人深意善詩文乃習醫業郡縣交辟不就父母沒始薦入太醫院尋陞院判爲戴原禮所重贈奉議大夫太醫院使特諡恭靖官其長子主善爲院判
祝仲寧
號橘泉四明人世爲醫家至公益精汞樂初被召治小兒八歲哮喘不得臥喉中聲如曳鋸用瀉火淸氣之劑而愈或云小兒無火公曰人有老穉諸氣賁鬱肺火之發則同治墜馬不醒人事他醫用理傷斷續之藥不效公與降火消痰立愈治周身百節痛及胸腹脹滿目閉肢厥爪甲靑黑醫以傷寒治之七日昏沈弗效公曰此得之怒火與痰相搏與四逆散加芩連瀉三焦火而愈
顧俊
字時雍國朝長洲人世業醫早以孝友聞不專祖上世一以丹溪爲主
許國楨
字進之世醫徴至翰海留守掌醫藥
德醫
乃明醫世醫中之有德者
徐文伯
字德秀南宋道度之子有學行雖精醫術不以爲業
治患腰痛牽心每至輒氣欲絶衆以爲肉癥公曰此髮癥以油投之卽吐物如髮稍引之長三尺頭已成蛇能動掛門上滴盡一髮而已治孕婦欲去其胎瀉足太陰補手陽明胎便應鍼而下
徐嗣伯
字叔紹南宋叔嚮之子有孝行善淸言位正員郞諸府佐
治服玉石劑患冷夏月常複衣公診曰伏熱須水發非冬月不可至十一月氷雪大盛之時令二人夾捉病者解衣坐石以冷水從頭澆之盡二三斗病人口噤氣絶家人啼哭請止公遣人執杖敢有諫者撾之又盡水百斗病人始覺能動而見背上彭彭有氣俄而起坐曰熱不可忍乞冷飮公以水與之一飮一升病愈後冬月猶單衣體更肥壯治一嫗體痛而處處有𪒠黑無數公曰此疔疽也二日後必死乃與十餘湯服之服後痛勢愈甚跳投床者無數須臾黑處拔出疔長寸許以膏塗之三日而愈治一病積滯久年不愈公曰屍注也一病腹脹而黃公曰石蚘也一病眼痛多見鬼物公曰邪氣入肝也三病不同皆用死人枕煎湯服之而瘥蓋屍注者鬼氣伏而未起故令沈滯得死人枕促之魂氣飛越不得復附體故屍注可瘥石蚘者久蛔也醫療旣癖蛔蟲轉堅世間藥不能遣須鬼物怯之然後可散邪氣入肝使眼痛而見鬼物須邪物以鉤之氣因枕散復埋於塚間也
錢乙
字仲陽宋之錢塘人父顥善鍼醫然嗜酒一旦匿姓名游東海不歸公時三歲隨母嫁醫呂氏稍長從呂君問醫母將沒告以家世公號泣請往迹父三十餘年往返六次迎父以歸後自患周痺杜門閱書史非獨醫可稱也得仲景之閫奧建爲五臟之方各隨所宜謂肝有相火則有瀉而無補腎爲眞水則有補而無瀉皆啓內經之秘厥後張元素劉守眞張從政盡皆取法今人但知其爲嬰兒醫也著傷寒指微論五卷嬰兒百篇
治一乳婦因大恐目張不得瞑公煮郁李酒飮之使醉則愈所以然者目系內連肝膽恐則氣結膽衡不下惟郁李去結隨酒入膽結去膽下則目能瞑矣
楊士瀛
字登父號仁齋宋三山名醫以濟人利物爲心著仁齋直指
劉潤芳
字仲陽宋之饒州鄱陽人以醫爲隱治貧家疾輒懷金置席下別時令其家人自得之病者一喜而疾以解半其子孫繁盛世傳家業
吳源
字德信休寧人號神醫任翰林醫官晩棄官隱於儒嘗曰五世活人功已積一經敎子意難忘乾道癸巳冬自診無春脈至期果攝衣而逝
陸蒙
不知何許人號東園散人博學經史精篆隸遇異人得子午按摩法療疾不施鍼灸對坐談笑頃疾卽脫未嘗須人直或勸其仕則嘿不應
王珪
字均章號中陽老人吳郡人元盛時制行高見道明壯歲慕丹術尤邃於醫屛世累隱吳之虞山居環堵三十年目瞳炯然身不踐廛間著泰定養生主論製滾痰丸
李仲南
字迺季號碧山元之天池人平生無世俗嗜好欲壽雙親與孫允賢著汞類鈴方
戴原禮
號復菴國朝浦江人生儒家習詩禮之訓惓惓有志於澤物迺從醫丹溪先生先生見其頴悟倍常傾心授之公自是識日廣學日篤出而治疾往往奇驗汞樂初召爲太醫院使著證治要訣嘗謂醫道本於內經一壞於開元再壞於大觀習俗相仍惟執局方惡事內經惟錢劉李朱出而後發明內經之學
治一人六月患大熱譫語發斑六脈浮虛無力用附子理中湯冷飮大汗而愈治瘧疾多汗因怒遂昏厥若死灌以蘇合香丸而甦後聞人步鷄犬聲亦發厥乃汗多亡陽也以參芪日補之其驚漸減浹旬而安治一婦人免乳後病驚身翩翩然如升浮雲上擧目則室亦旋轉持身弗定醫以補虛治驚弗效公曰左脈雖芤濇神色不動是因驚致心胞絡積瘀血耳法宜下之下積血如漆者一斗卽愈
徐鏊
不知何許人太醫院醫士正德時諫南巡下獄戌邊忠臣也
沙金
字廷寶號杏軒國朝儀眞人以醫濟人不責其報貧甚者或反資給其子稷登第贈工部主事
沈鶴
字壽祥國朝楊之昭陽人家世醫通軒岐及仲景河間術恫癏切身勤於活人名齒公卿年未四旬喪偶不娶有司扁其門曰義夫
胡宗仁
字彦德國朝晉陵人父禎善醫術常州路醫學錄母徐氏亦知醫學錄早喪守節四十餘年常藥濟人至公醫業尤精其配李氏有婦德亦知醫
陸仲遠
國朝九華山人挾倉公扁鵲之技常曰醫家之書近於仁醫家之事近於利不志於利仁者心也
陳立興
國朝姑蘇蠡口人家貧篤孝因母病遇異人授以藥瓢方藥濟人如神及卒鄕人立祠祀之
沈以潛
明醫沈繹之姪以醫名家太醫蔣武病革薦以自代遂拜御醫長於詩律杜門不妄與人交接謠言騎驢敎學張公瑾閉戶行醫沈以潛
黃孝子
國朝餘姚人生兩歲其母不乳鞠於祖母馮居常成人父繼取厲氏生三子父爲後母所惑孝子泣不忍號於門往復不納乃勉力醫經以給衣食當道薦入春官直尙醫事父母沒廬墓三年奏旌其門曰孝子
仙禪道術
長桑君
姓長桑名過扁鵲師也以禁方傳之
鳳綱
漢陽人常採百草花水漬之甕盛封泥自正月始迄九月末又取甕埋之百日煎膏爲丸有卒死者以此藥內口中水下之皆生
玄俗
西漢河間人餌巴豆賣藥都市七丸一錢治百病河間王病瘕買藥服之下蛇十餘頭問藥意俗云王瘕乃六世餘殃下墮非王所招也王常放乳鹿麟母也仁心感天故遭俗耳王家老舍人自言父世見俗俗有形無影王乃呼俗日看實無影王欲女配之俗夜亡去後人見於常山下
董奉
字君異吳之侯官人居廬山有道術爲人治病愈者令種杏五株輕者一株數年杏已成林號臺仙杏林杏熟易穀以賑貧乏
幸靈者
西晉豫章建昌人父母鄕人初以爲變後有靈術濟人不取報謝長不娶妻及受貨賂娶妻蓄車馬奴婢其術稍衰
葛洪
字稚川號抱朴子丹陽句容人少貧躳自伐薪以貿紙筆抄書誦習以儒學知名性寡慾無所愛玩閉門却掃不妄交游惟尋書問義不遠千里期於必得遂究典籍博文深浩江左絶倫仕晉爲句漏令善爲政治後隱於羅浮山尤好神仙導引之法著金匱藥方肘後救卒方備急方
單道開
東晉敦煌人有禪學療目疾頗驗贊曰馬明龍樹
陶弘景
字通明丹陽秣陵人十歲得葛洪神仙傳晝夜硏尋便有養生之志旣長辭相祿掛冠神武門隱於茅山中梁武帝卽位書問不絶謂山中宰相年逾八十而有壯容註本草效驗方肘後百一方
陸法和
梁時辭刺史隱於江陵百里洲信道術採藥療人
李筌
號少室山達觀子唐人於嵩山虎口巖石壁得黃帝素問陰符經本題云魏道士寇謙之傳諸名山至驪山老姥傳其說
馬湘
字自然唐之杭洲鹽官縣人世爲縣吏湘獨好經史攻文學善詩有神術治病以竹杖扣之應手便愈
賣藥翁
唐人不知姓名有自童稚見之迨于暮齒復見其顔狀不改常提一葫蘆賣藥人告疾求醫得錢不得錢悉與之或無疾戱而求藥得必失之嘗罵人曰有錢不買藥喫盡作土饅頭去人莫曉其意益笑之後於長安賣藥抖擻葫蘆已空內只有一丸出極大有光明安在掌中無人肯買遂自喫騰空而去
日華子
宋開寶中明人不著姓氏但云日華子撰諸家本草
王懷隱
宋州睢陽人初爲道士善醫爲翰林醫官宋太宗時吳越遣子惟濬入朝被疾詔公視之得愈與陳承裵宗元陳師文同著太平聖惠方
許遜
字敬之爲旌陽令郡中大疫乃以所授神方治之沈痾之病亦無不痊者
施岑
字太玉沛郡人旌陽弟子善治療之術
薩守堅
蜀西河人少學醫誤用藥殺人遂棄醫學虛靜張天師及建昌王拱宸福州林靈素三人道法有呪棗之術治病如神稱曰眞人
李𧨝
字孟言國朝錢塘人號摴散生善爲詩賣藥金陵市咸稱其爲知道者
韓𢘅
號飛霞道人國朝蜀之瀘州人本將家子弘治成化時少爲諸生因不第裭縫掖往娥眉諸山訪醫升菴楊太史稱之曰眞隱世傳道人也醫通二卷特其土苴云耳
原道統說纂紺珠經
大哉醫乎其來遠矣粵自混沌旣判洪荒始分陽之輕淸者以氣而上浮爲天陰之重濁者以形而下凝爲地天隆然而位乎上地隤然而位乎下於是陽之精者爲日東升而西墜陰之精者爲月夜見而晝隱兩儀立矣二曜行焉於是玄氣凝空水始生也赤氣炫空火始生也蒼氣浮空木始生也素氣橫空金始生也黅氣際空土始生也五行備萬物生三才之道著矣是以惟人之生得天地之正氣頭圓象天足方象地天有陰陽人有氣血天有五行人有五臟蓋葛天氏之民巢居穴處茹毛飮血動作以避其寒陰居以避其暑大朴未開何病之有迨夫伏羲氏占天望氣而畫卦後世有天元玉冊目爲伏羲之書者乃鬼臾區十世口誦而傳之也神農氏嘗百草一日而七十毒厥後本草興焉黃帝垂衣裳而天下治與岐伯天師更相問難上推天文下窮地理中極民瘼內經自此而作矣此經旣作民之有疾必假砭鍼以治其外湯液以療其內厥後大朴散而風化開民務繁而慾心縱災沴多端非大毒小毒常毒無毒之藥弗能蠲矣醫之大原素問一書而已矣二十四卷八十一篇其間推原運氣之加臨闡明經絡之標本論病必歸其要處治各得其宜井然而有條粲然而不紊若天元紀大論六元正紀大論五常政大論氣交變大論至眞要大論數篇乃至精至微之妙道誠萬世釋縛脫難全眞導氣拯黎元於仁壽濟羸劣以獲安者之大典也軒岐以下代不乏人扁鵲得其一二演而述難經皇甫士安次而爲甲乙楊上善纂而爲太素如全元起之解啓玄子之註所謂源潔則流淸表端則形正歷代之明醫也獨有漢長沙太守張仲景者揣本求源探微賾隱取其大小奇偶之制定君臣佐使之法而作醫方表裏虛實眞千載不傳之秘乃大賢亞聖之資有繼往開來之功也漢唐以下學者豈不欲涉其淵微之旨矧內經之理深幽無徑可入如巢元方之作病源書孫思邈之作千金方辭益繁而理愈昧方彌廣而法失眞內經之書施用者鮮矣及朱奉議宗長沙太守之論編南陽活人之書仲景訓陰陽爲表裏奉議解陰陽爲寒熱差之毫釐謬以千里其活人也固多其死人也不寡矣幸而守眞劉子要旨論原病式二書旣作則內經之理昭如日月之明直格書宣明論二書旣作則長沙之法約如樞機之要如改桂枝麻黃各半湯爲雙解散變十棗湯爲三花神佑丸其有功於聖門也不淺矣同時有張子和者出明內經之大道續河間之正源與麻知幾講學而作儒門事親之書乃曰吐中有汗瀉中有補聖人止有三法無第四法乃不易之確論至精之格言於是有劉張之派矣若東垣老人明素問之理宗仲景之法作濟拔萃十書以傳於世明脈取權衡規矩用藥體升降浮沈是以有王道覇道譬焉至於丹溪朱氏傷寒內傷雜病無不精硏痰火奧義猶其獨得宋太史濂謂其集醫家之大成誠哉是言也
迨及我朝修大觀本草製銅人兪穴鍼灸經御賜醫方等書設太醫以輔聖躬立良醫以佐王府惠民藥局以濟民間夭札其仁天下之心宛與軒岐一揆而遠邁漢唐是以明醫迭出如陶節菴之傷寒發仲景之所未發薛已之外科補東垣之未備葛可久之內傷錢瑛之小兒亦無忝於丹溪昭代作人之功其盛矣乎後學知道統之自則門徑不差而醫道亦可近矣故曰知其要者一言而終
陰騭
永類鈐方體仁彙編等書皆載陰騭方論何也蓋自古得醫道之傳者皆以好生爲心不務聲名不計貨利不忌人識能不論人恭慢惟如知人之命愈人之病而已有此心胸然後醫可明可行至於病久不痊尤當恐懼修省以自重其生如虛損勞瘵癰疽耳目癈壞等證皆天刑也可不知所務乎是以恪遵聖製爲說于後
恒言醫通仙道半積陰功然陰功可半積而已乎我朝爲善陰騭錄者陰功之大用也
富或效其平糶焚卷歸妾葬友嫁孤保孤施藥施棺擧喪助葬賑貧賑飢代償代納還金還産貴或效其雪寃理枉活降出罪潔獄禁溺救災興利賤則效其補敝屨撿漏屋貧則效其習醫救疾娶瞽娶瘂放鶴放魚渡蟻療鵲傾囊活命
孝順事實錄者陰功之大本也
生則效其養口養志死則效其善繼善述常則效其問安視饍變則效其格姦諭道幼如陸績懷橘老如萊子戱斑留繼母如閔損單衣事祖母如李密陳情貧如子路負米微如庾袞躬耕保身如子春傷足受責如伯瑜泣杖他如代命代死求母尋母刻木廬墓感盜感獸息火退水召祥致瑞訪藥夢藥吮癰嘗糞不能枚擧歷歷可考當置一冊座右
二書相爲表裏本立用行然後因微以顯其著雖一事一物之小亦足以動天地達鬼神而福澤嚮應其所以敎天下後世之心至精至仁宛與周書洪範先後一揆蓋孝順事實卽書之惟天陰騭彛倫攸敘也爲善陰騭卽書之曰食曰貨利用厚生也感應之速身致顯榮慶流後裔卽書之曰壽曰富曰康寧嚮用五福也治敎休美明白如此宜乎家家諭而戶戶曉矣奈何愚民泥於報應而有意爲善每以汗血之財而供無益之費甚則身心爲累而虧名節者有之高明厚於大倫而輕忽細務每逞意氣之偏而爲自便之圖甚則妨物害衆而招呪咀者有之皆非所以善體乎聖製也
聖斷明言上自卿相下至乞丐皆可行之但以利人爲念則日用間無非利人之事如人渴則與之杯水一物不正礙人足則爲正之皆方便事也又曰奬勸誘掖使人爲善乃陰騭之至大者何必專一分財與人爲惠哉至於禍福感應一毫不可先萌於心乃氣機自然而然之妙也蓋吾身未受中氣以生之前則心在於天而爲五行之運用吾身旣受中氣以生之後則天在吾心而爲五事之主宰一念之善則不必其事之遂而後爲吉也卽此與天相似吉莫大焉況積之久而休徵以類應乎一念之惡則不必其迹之着而後爲凶也卽此與天隔絶凶莫甚矣況積之久而咎徵以類應乎或曰今之善者未必得福惡者未必得禍豈亦氣數使然歟殊不知數起於一一卽心之一念也義之所當爲而弗爲者非數之所能知也義之所不當爲而爲者亦非數之所能知也故曰皇極不言數非數之所能盡也善而未必得福必其偶合於善而不足以格乎天也惡而未必得禍必其偶陷於惡而未至於通乎天也否則福善禍滛萬古此天道也何獨於今而疑之惟其不屑屑然以顯露而後有玩天理而不勇於爲善者矣惟其恒恢恢乎而不漏而後有畏天威而不終於爲惡者矣惟其循環而無窮變化而莫測而後有樂善君子雖處拂逆之境而無怨尤之作蓋深信夫天意之有在而人事之所以當修也籲人不知之善爲大善人不知之惡爲大惡心人不知而已獨知天乎人乎故曰禍福無不自已求之者醫學所係甚重必寄妻子託死生而後可以語此養生者亦必有此志操故敢述所聞以質諸同儕相與共守乎聖製非敢好爲言論也
保養
醫家旣知修德又當愛惜自已精神醫之難者難於此也倘精神昏耗察識必不能精方藥必不能當雖有濟人之心而勢不能及也若夫病有服藥鍼灸不效者必其不知保養之方也古云與其病後善服藥莫若病前善自防是錄天眞論於前者保養之原也錄茹淡論陰火論於中者保養不過節食與色而已更爲說於後者黜邪崇正法頣之貞也
天眞節解素問首篇
黃帝曰余聞上古春秋皆度百歲而動作不衰今年半百而動作皆衰者時世異耶人將失之耶
岐伯對曰上古之人其知道者一陰一陽之謂道法於陰陽陰陽者萬物之終始死生之本逆之則災害生從之則苛疾不起和於術數術者陰陽所發數者陰陽節限也和術數卽法陰陽也飮食起居隨時安分而不縱慾是也飮食有節起居有常不妄作勞人身欲得小勞則氣血不滯過則傷人故能形與神俱而盡終其天年度百歲乃去
今時之人不然也以酒爲漿以妄作勞爲常醉以入房以欲竭其精以耗散其眞不知持滿不時御神不知愛惜此身如持盈滿之器惟恐其傾也不能時時制御心神如朽索之御六馬務快其心之所欲逆於養生眞樂起居無節房勞亦起居內事故半百而形神衰也
夫上古聖人之敎下也皆謂之虛邪賊風避之有時恬澹虛無眞氣從之精神內守病安從來是以志閑而少欲心安而不懼形勞而不倦氣血相從以順行各從其欲皆得所願志不貪故所欲皆順心易足故所願必從以不異求故無難得也故美其食順精粗也任其服隨美惡也樂其俗去傾慕也高下不相慕其民故曰朴至無求也是所謂心足也是以嗜慾不能勞其目淫邪不能惑其心愚智賢不肖不懼於物不懼爲外物所奪故合於道所以能年皆度百歲而動作不衰者以其德全不危也不縱情恣慾涉於危險之地
帝曰人年老而無子者材力盡耶將天數然也
岐伯曰女子七歲腎氣盛齒更髮長
老陽之數極於九少陽之數極於七女子爲少陰之氣故以少陽數偶之明陰陽氣和乃能生成其形體
二七而天癸至任脈通太衝脈盛月事以時下故有子
癸謂壬癸北方水干名也腎氣全盛衝任流通天眞氣降應時而下故曰天癸衝爲血海任主胞胎月事調勻故能有子
三七腎氣平均故眞牙生而長極
眞牙牙之最後生者牙齒爲骨之餘
四七筋骨堅髮長極身體壯盛五七陽明脈衰面始焦髮始墮
陽明之脈氣榮於面故其衰也面焦髮墮
六七三陽脈衰於上面皆焦髮始白
三陽之脈盡上於頭故三陽衰則面皆焦髮始白所以衰者以其經月數泄脫之故
七七任脈虛太衝脈衰少天癸竭地道不通
經水絶是爲地道不通矣
故形壞而無子也
血氣不榮其自身形容而況可生人乎
丈夫八歲腎氣實髮長齒更
老陰之數極於十少陰之數極於八男子爲少陽之氣故以少陰數配之
二八腎氣盛天癸至精氣溢瀉陰陽和故能有子
男女有陰陽之質不同天癸則精血之形亦異陰靜海滿而去血陽動應血而泄精二者通和故能有子易曰男女構精萬物生化此之謂也
三八腎氣平均筋骨勁强故眞牙生而長極
四八筋骨隆盛肌肉滿壯五八腎氣衰髮墮齒槁
精無所養故令髮墮齒枯
六八陽氣衰竭於上面焦髮鬂頒白陽氣陽明之氣也
七八肝氣衰筋不能動天癸竭精少腎衰形體皆極八八齒髮去落也
腎者主水受五臟六腑之精而藏之故五臟盛乃能瀉
五臟各有精隨用而灌注於腎此乃腎爲都會關司之所非腎一臟而獨有精故曰五臟盛乃能瀉也
今五臟皆衰筋骨解惰天癸盡矣故髮鬂白身體重行步不正而無子耳
帝曰有其年已老而有子者何也
岐伯曰此天壽過度氣脈常通而腎氣有餘也此雖有子男不過盡八八女不過盡七七而天地之精氣皆竭矣
雖老而生子子壽亦不能過天癸之數
帝曰夫道者年皆百數能有子乎
岐伯曰夫道者能却老而全形身年雖壽能生子也
茹淡論
或問內經謂精不足者補之以味又曰地食人以五味古者年五十食肉子今年邁七十矣盡郄鹽醯豈中道乎何子之神茂而色澤也
曰味有出於天賦者有成於人爲者天之所賦者若穀菽菜菓皆冲和之味有食人補陰之功此內經所謂味也人之所爲者皆烹飪調和偏厚之味有致病發疾之毒此吾子所謂味也今鹽醯之郄非眞茹淡者大麥與栗之鹹粳米山藥之甘葱韭之辛之類皆味也子以爲淡乎予安於冲和之味者心之收火之降也以偏厚之味爲安者欲之縱火之勝也何疑之有
內經又曰陰之所生本在五味非天賦之味乎陰之五宮傷在五味非人爲之味乎聖人防民之具於是爲備凡人飢必食彼粳米之甘而淡者土之德也物之屬陰而最補者也惟可與菜同進經以菜爲充者恐於飢時頓食或思慮過多因致胃損故以菜助其充足取其疎通而易化此天地生物之仁也論語曰肉雖多不使勝食氣傳曰賓主終日百拜而酒三行以避酒禍此聖人施敎之意也
蓋穀與肥鮮同進厚味得穀爲助其積之也久寧不助陰火而致毒乎故服食家在郄穀者則可不郄糓而服食未有不被其毒而橫夭者也彼安於厚味者未之思耳
或又問精不足者補之以味何不言補氣
曰味陰也氣陽也補精以陰求其本也故補之以味若甘草白朮地黃澤瀉五味子麥門冬之類皆味之厚者也經曰虛者補之正此意也上文形不足者溫之以氣溫存以養使氣自充氣充則形完矣故言溫不言補經曰勞者溫之正此意也彼以熱藥溫藥佐輔補藥名曰溫補非徒無益而害之矣籲局方之不能求經旨也如此哉
陰火論
人受天地之氣以生天之陽氣爲氣地之陰氣爲血故氣常有餘血常不足何以言之天地爲萬物父母天大也爲陽而運於地之外地居天之中爲陰天之大氣擧之日實也亦屬陽而運於月之外月缺也屬陰稟日之光以爲明者也
人身之陰氣其消長視月之盈缺故人之生也男子十六歲而精通女子十四歲而經行是有形之後猶有待於乳哺水糓以養陰氣始成而可與陽氣爲配以能成人而爲人之父母古人必近三十二十而後嫁娶可見陰氣之難於成而古人之善於攝養也
禮記註曰惟五十然後養陰者有以加內經曰年至四十陰氣自半而起居衰矣又曰男子六十四歲而精絶女子四十九歲而經斷夫以陰氣之成止供給得三十年之視聽言動己先虧矣人之情欲無涯此難成易虧之陰氣若之何而可以縱欲也經曰陽者天氣也主外陰者地氣也主內故陽道實陰道虛非吾之過論也
或曰仰觀俯察乎天地日月旣若是之不同何寒暑溫凉之見於四時者又如此之相等而無降殺也
曰動極復靜靜極復動猶人之噓吸也寒者吸之極氣之沈也熱者噓之極氣之浮也溫者噓之微氣之升也凉者吸之微氣之降也一噓一吸所承之機有以使之宜其相等而無降殺此以流行之用而言前以大小虛實言者蓋其對待之體也
或曰遠取諸天地日月近取諸男女之身曰有餘曰不足吾知之矣人在氣交之中今欲順陰陽之理而爲攝養之法如之何則可
曰主閉藏者腎也司疎泄者肝也二臟皆有相火而其系上屬於心心君火也爲物所感則易於動心動則相火翕然而隨雖不交會亦暗流而滲漏矣所以聖賢只是敎人收心養性其旨深矣
天地以五行更迭衰旺而成四時人之五臟六腑亦應之而衰旺四月屬巳五月屬午爲火大旺火爲肺金之夫火旺則金衰六月屬未爲土大旺土爲水之夫土旺則水衰況腎水常藉肺金爲母以補助其不足故內經諄諄然滋其化源也古人以夏月必獨宿而淡味兢兢業業於愛謹保養金水二臟正嫌火土之旺爾
內經又曰藏精者春不病溫十月屬亥十一月屬子正火氣潛伏閉藏以養其本然之眞而爲來春升動發生之本若於此時不恣慾以自至春升之際根本壯實氣不輕浮焉有溫熱之病
夫夏月火土之旺冬月火氣之伏此論一年之虛耳若上弦前下弦後月廓空亦爲一月之虛大風大霧虹電飛雹暴寒暴熱日月薄蝕憂愁忿怒驚恐悲哀醉飽勞倦謀慮勤動又皆爲一日之虛若病患初退瘡痍正作尤不止於一日之虛今人多有春末夏初患頭痛脚軟食少體熱仲景論春夏劇秋冬差而脈弦大者正世俗謂注夏病也若犯此四者之虛似難免此夫當壯年便有老態仰事俯育一切隳壞興言至此深可驚懼
古人謂不見可欲使心不亂夫以溫柔之感於體聲音之感於耳顔色之感於目馨香之感於鼻誰是鐵心漢不爲動善養生者於此五箇月出居於外苟値一月之虛一日之虛亦宜暫遠帷幕久自珍重保全天和庶可以滋助化源水得所養陰無虧損與陽齊平然後陽得所附而無飛越之尤遂成天地交之泰何病之可言願相與共遵守期無負敬身之敎幸甚
右丹溪格言二篇病者當時目之或者議其茹淡之偏殊不知其本意爲痰火陰虛之人作也人至中年腎氣自衰加之佚慾便成虛損興陽補劑服之則潮熱不勝專服滋降之藥雖暫得淸爽久則中氣愈虛血無生化所以只得於飮食上調節戒一切煎炒炙煿酒醋糟醬燥熱之物恐燥血也戒一切生冷時果時菜恐傷脾也能甘淡薄則五味之本自足以補五臟養老慈幼皆然其酒肉補陽助火內傷勞倦元氣虛者雖病所禁忌之物亦可暫食養胃東垣有是言也但節飮食極難非惟酒肉必以禮義撙節而不可過雖飯粥亦不可飽恒言喫得三碗只喫兩碗論語肉雖多不使勝食氣小註云肉氣勝滯糓氣糓氣勝滯元氣元氣流行者壽元氣滯者夭惟酒無量不及亂在聖人則可常人當不自有其量而後可不亂也節色非惟眼招口挑縱慾宣淫亂匹配之常經反交感之正理得罪天地鬼神雖自已妻妾亦不可以妄合大風大雨大熱大寒朔望本生之期切宜禁忌惟靜中養見端倪自然變易其心一切穢䙝之事且厭之矣況肯貪戀以喪家珍哉古云上士異房中士異床下士異被知命者愼之
保養說
或問保養修養何以異
曰無大異也但修養涉於方外玄遠而非恒言恒道保養不外日用食息而爲人所易知易行
然則修養非歟
曰據方書神農起醫藥之方黃帝創導引之術後世傳之失其眞耳素問曰飮食有節起居有常不妄作勞精神內守病安從來故能盡其天年度百歲乃去此保養之正宗也蓋有節有常而不勞則氣血從軌而無俟於搬運之煩如今之動工也
內動運任督者久則生癰運脾土者久則腹脹運丹田者久則尿血運頂門者久則腦泄內動固不然矣至於六字氣雖能發散外邪而中虛有汗者忌八段錦雖能流動氣血而中虛有火者忌惟醫林集要所載古導引法間有一二明顯可行者附錄于後究而言之亦不過吾儒舞蹈意也
精神內守則身心凝定而無俟於制伏之强如今之靜工也
丹書朱砂鉛汞龍虎等說俱是借兪身心惟心息相依之說最爲直截明顯心主乎息息依乎心心息相依則精氣神滿而病却矣
盡天年度百歲乃去則自古有生必有死惟不自速其死耳烏有如今之所謂飛昇超脫住世之說耶
或曰保養旣若是之易且顯何今之夭者多而壽者少耶
曰飮食起居動作之間安能一一由心所主而無所詿誤哉香醪美味陳於前雖病所忌也而弗顧情況意興動於中雖病且危也而遏退貪名競利之心急過於勞傷而不覺此古今之壽相遠者非氣稟之異也實今人之不如古人重其身耳
曰吾知精神內守而後飮食起居得其宜則今之內動外動皆不足取而靜工收歛精神不亦得其正乎
曰若不識盡天年度百歲乃去機栝雖終日閉目只是一團私意靜亦動也若識透天年百歲之有分限節度則事事循理自然不貪不躁不妄斯可以却未病而盡天年矣蓋主於氣則死生念重而昏昧錯雜愈求靜而不靜主於理則人欲消亡而心淸神悅不求靜而自靜此俗之所謂靜恐亦異乎古之所謂靜也
曰若然則吾儒一敬盡之矣
曰聖學至大非某能知但黃帝亦古聖人也今不信古聖名言而信盲人詭異邪說甚則喪家殞身見亦謬哉此吾所以只言保養也
曰保養可勿藥乎
曰避風寒以保其皮膚六腑則麻黃桂枝理中四逆之劑不必服矣節勞逸以保其筋骨五臟則補中益氣刧勞健步之劑不必服矣戒色慾以養精正思慮以養神則滋陰降火養榮凝神等湯又何用哉薄滋味以養血寡言語以養氣則四物四君十全三和等湯又何用哉要之血由氣生氣由神全神乎心乎養心莫善於寡欲吾聞是語矣竊有志而未能敢述之以告我疲癃殘疾而不知學者相與共守乎禁戒以重此身爲萬物之本
附導引法
保養中一事也蓋人之精神極欲靜氣血極欲動但後世方士亦以此惑人爲仙術所以王褒頌曰何必偃仰屈伸如彭祖吹噓呼吸如喬松眇然絶俗離世哉認眞只是舞蹈以養血脈意其法雖粗有益閉關守病之士蓋終日屹屹端坐最是生病人徒知久立久行之傷人而不知久臥久坐之尤傷人也故錄一二最要者以備養生者擇焉詳醫林集要及古導引書
虛損
導引爲虛損氣血不周而設也有火者開目無火者閉目無汗者閉氣至極有汗者不必閉氣欲氣上行以治耳目口齒之病則屈身爲之欲氣下行以通大小二便及健足脛則偃身爲之欲氣達於四肢側身爲之欲引頭病者仰頭欲引腰脚病者仰足十指欲引胸中病者挽足十指欲引臂病者掩臂欲去腹中寒熱積聚諸痛及中寒身熱皆閉氣滿腹偃臥亦可爲之但病在頭中胸中者枕高七寸病在心下者枕高四寸病在臍下者去枕
開關法
先以左手胛骨幷肩向前圓轉九數次以右手胛骨幷肩向前圓轉九次復以左右胛骨幷左右肩向前圓轉九次加至二九三九亦好但要從容和緩爲之或先緩後急亦可此法疎通膏肓降心胞絡火與張紫丘治瘵開關藥方意同善治少勞背痛胸緊
起脾法
先靜坐存中氣後挺身以兩手相叉極力扒左扒右各七次扒左則頭向右扒右則頭向左如此者三五次靜坐良久善和脾胃進飮食兼治臂腰拘攣與開關法相續行之亦可
開鬱法
其法以兩手旋舞向前向後兩足作白鷺行步狀不拘數良久復以左手搭右肩右足搭左膝腕委中而行右手搭左肩左足搭右膝腕委中而行良久復以左手向前泊腹右足搭左膝蓋而行右手向後泊腰左足搭右膝蓋而行良久以兩手極力托天兩足極力踏地復以兩手向後向下兩足十指挽起仰面偃腹使氣下行良久蹲倒以兩手極力攀起脚後跟足十指點起極力低頭至膝下良久立起以兩手相交掩兩臂於胸前胛上極力搖動數次善治名利不遂鬱氣爲病心腹脹滿夜睡不寧等證無病者亦可行之如外感風寒須行至汗出爲度此法比之華氏五禽戱法更易簡正大可行
治腰痛
屈伸導法正東坐收手抱心一人前躡其兩膝一人後捧其頭徐牽令偃臥三倒三起久久效
治積聚
一切痰飮瘀血結爲積塊痞氣靜坐閉息滿腹外摩積聚所在徐徐放氣久久自消
治遺精泄瀉
以手兜托外腎一手摩擦臍輪左右輪換久久擦之不惟可以止精愈瀉且可以煖中寒補下元退虛潮無是病者每早臨起亦可行之更擦腎兪胸前脇下中脘湧泉但有心窩忌擦
治痰壅
其法兩手向後合手拓腰向上急勢振搖臂肘來去七數兩手不移直上向下盡勢來去二七治心肺痰氣壅悶
運氣
張子和云不誦十二經絡開口動手便錯不通五運六氣檢盡方書何濟經絡明認得標運氣明認得本求得標只取本治千人無一損玆纂素問靈樞及紺珠經等書以便初學識其槪耳
運氣總論
太極肇分而有陰陽夫陰陽者天地之道也萬物之綱紀變化之父母生殺之本始神明之府也
綱紀謂生長化成收藏之綱紀也父母謂萬物形之先也本始謂生殺皆因而有之也夫有形稟氣而不爲五運陰陽之所攝者未之有也所以造化不極能爲萬物先化之元始者何也以其是神明之育故也合散不測生化無窮非神明無能也
故物生謂之化物極謂之變陰陽不測謂之神
然天地者萬物之上下也左右者陰陽之道路也水火者陰陽之徵兆也水寒火熱金木者生成之始終也金殺木生
陰陽五行流爲十干五化之運寒暑燥濕風火之氣周流天地間而爲萬物之原人則稟其精而囿於兩間所以具五臟六腑以應五運六氣之數也
五運者金木水火土也
木言陽氣觸地而生火言燬然盛而變化萬物金言陰氣禁止萬物而揫歛水言潤養萬物土言含吐萬物將生者出將死者歸
六氣者風火暑濕燥寒也
六氣皆有一化也木化風主於春陽氣鼓舞爲天號令君火化熱主於春末夏初行暄淑之令而不行炎暑君德也相火化暑主於夏炎暑大行金化淸燥淸凉乃行金爲丙婦帶火之氣故燥也水化寒嚴凜乃行土化濕與土潤溽暑濕化行也蓋濕則土生乾則土死泉出於地中濕化信矣
聖人仰觀五天雲色
黅天之氣經于中央臨甲已之位立爲土運素天之氣經于西方臨乙庚之位立爲金運玄天之氣經于北方臨丙辛之位立爲水運蒼天之氣經于東方臨丁壬之位立爲木運丹天之氣經于南方臨戊癸之位立爲火運此五氣之色上經二十八宿下應十二分位所以古人占天望氣則和氣之災疫應在於何方了然預知之矣凡占當於正月初一日若太過之紀寅初看不及之紀寅末看平治之紀寅正看如蒼氣爲風丹爲熱黅爲濕素爲燥黑爲寒其氣之色有兼見者又當分其微甚而推之
天干取運地支取氣天干有十配合則爲五運地支十二對衝則爲六氣所以然者天有陰陽地亦有陰陽天有陰故能降地有陽故能升天以陽生陰長地以陽殺陰藏生長者天之道藏殺者地之道天陽主生故以陽生陰長地陰主殺故以陽殺陰藏
陽中有陰陰中有陽
人在氣交之中身半以上天之分也天氣主之身半以下地之分也地氣主之其生五其氣三三而成天三而成地三而成人三而三之則爲九九九制會故生九竅九臟而應之也
天有三百六十五日人有三百六十五骨節天有五行御五位以生寒暑燥濕風人有五臟化五氣以生喜怒思憂恐
在天爲玄玄生神在人爲道道生智在地爲化化生五味神在天爲風在地爲木在人爲怒神在天爲熱在地爲火在人爲喜神在天爲濕在地爲土在人爲思神在天爲燥在地爲金在人爲憂神在天爲寒在地爲水在人爲恐寒暑五氣更立各有所勝非其位則邪當其位則正陰陽之神不可得而見也支干之迹可得而求之也
天地陰陽以象不以數推推憑支干則可測焉
天氣始於甲地氣始於子天地相合則爲甲子故甲子者干支之始也天氣終於癸地氣終於亥天地相合則爲癸亥故癸亥者干支之末也陰陽相間剛柔相須是以甲子之後乙丑繼之壬戌之後癸亥繼之三十年爲一紀六十年爲一周有主運焉有客運焉有主氣焉有客氣焉主運主氣萬載而不易客運客氣每歲而迭遷
自天支兄弟次序言之甲乙東方木也
甲者草木始甲而出乙者陽尙屈乙
丙丁南方火也
丙乃萬物炳然著見而强丁適陽强與陰氣相丁
戊己中央土也
戊陽土也萬物生而出之萬物伐而入之己陰土也無所爲而得己者也
庚辛西方金也
庚乃陽更而續辛乃陽極於此而更新也
壬癸北方水也
壬乃陽氣生之任壬而爲胎與子同意癸乃萬物閉藏懷孕於其下揆然萌芽天之道也
故木爲初之運火爲第二運土爲第三運金爲第四運水爲第五運此主運也
詩曰大寒木運始行初淸明前三火運居芒種後三土運是立秋後六金運推立冬後九水運伏周而復始萬年如或問木火土金水天道左旋自然之序也然君火生土土復能生相火火復生金其義何在蓋相火非土不成未見虛空能聚火金在鑛非火不能煆出所以河圖火七居西金九居南互顯其成能也認眞五行六氣總一氣也故木焚則爲火絞則爲水石擊則爲火鎔則爲水洲澶之內江河競注大海之中火光常起皆情之本有也又何疑土中火火中金乎
自其夫婦配合言之甲與己合而化土乙與庚合而化金丙與辛合而化水丁與壬合而化木戊與癸合而化火故甲己之歲土運統之乙庚之歲金運統之丙辛之歲水運統之丁壬之歲木運統之戊癸之歲火運統之此客運也
詩曰甲己化土乙庚金丁壬木位盡成林丙辛便是長流水戊癸離宮號曰心甲己之歲正月建丙寅丙火生土故爲土運乙庚之歲正月建戊寅戊土生金故爲金運丙辛之歲正月建庚寅庚金生水故爲水運丁壬之歲正月建壬寅壬水生木故爲木運戊癸之歲正月建甲寅甲木生火故爲火運
假如甲己年甲爲土運初之運卽土也土生金二之運卽金也金生水三之運卽水也水生木四之運卽木也木生火五之運卽火也每一運各主七十二日零五刻此天干在上爲陽所以主乎運也
又以地支循環次序言之寅卯屬春木也
寅者演也正月陽上陰下律管飛灰以候之可以述事之始也卯者茂也二月陽氣盛而孳茂也
巳午屬夏火也
巳者起也四月正陽無陰物畢盡而起午者長也五月陽尙未屈陰始生而爲主物皆長大矣
辰戌丑未屬四季土也
辰者震也三月陽己過半萬物盡震而長戌者滅也九月萬物皆衰滅矣丑者紐也陰尙執而紐之十二月始終之際也未者味也六月物成而有味也
申酉屬秋金也
申者身也七月物體皆成也酉者緧也八月萬物皆緧縮收歛
亥子屬冬水也
亥者劾也十月陰氣劾殺萬物此地之道也子者北方寒水陰位一陽肇生之始故陰極則陽生壬而爲胎十一月辰也
故風爲初之氣火爲二之氣暑爲三之氣濕爲四之氣燥爲五之氣寒爲終之氣此主氣也
詩曰大寒厥陰氣之初春分君火二之隅小滿少陽分三氣大暑太陰四相呼秋分陽明五位是小雪太陽六之餘
自其對衝定位言之子對午而爲少陰君火丑對未而爲太陰濕土寅對申而爲少陽相火卯對酉而爲陽明燥金辰對戌而爲太陽寒水巳對亥而爲厥陰風木
君火司午火本熱而其氣當午位陰生之初故標寒而屬少陰也水居北方子位水本寒而其氣當陽生之初故標熱而屬太陽也土應長夏未之位未乃午之次故曰太陰相火司於寅寅乃丑之次故曰少陽木居東方震在人主於肝處膈下陰位木必待陰而後生故屬厥陰金居西方兌在人主於肺居膈上陽位金必待陽而後發故屬陽明也
故子午之歲君火主之丑未之歲濕土主之寅申之歲相火主之卯酉之歲燥金主之辰戌之歲寒水主之巳亥之歲風木主之此客氣也
詩曰子午少陰君火天陽明燥金應在泉丑未太陰濕土上太陽寒水雨連綿寅申少陽相火旺厥陰風木地中聯卯酉却與子午反辰戌巳亥倒皆然如卯酉年司天卽子午年在泉卯酉年在泉卽子午年司天辰戌年與丑未年倒巳亥年與寅申年倒
假令子午少陰君火司天午位陽明燥金司地子位上者右行太陰濕土爲天之左間厥陰風木爲天之右間所以面南而命其位也下者左行太陽寒水爲地之左間少陽相火爲地之右間所以面北而命其位也
一氣在上司一歲之天又主上半年一氣在下司一歲之地又主下半年二氣在左二氣在右司人與萬物地之左間爲初之氣要訣每年退二便是客鄕如子司天後二支戌太陽寒水爲初之氣亥爲二氣子爲三氣丑爲四氣寅爲五氣卯爲六氣又逐年年辰逐日日辰皆名司天
天之右間爲二之氣司天爲三之氣天之左間爲四之氣地之右間爲五之氣司地爲終之氣每一氣主旺六十日八十七刻半有奇
卯酉年陽明司天少陰在泉初氣太陰二氣少陽三氣陽明四氣太陽五氣厥陰六氣少陰辰戌年太陽司天太陰在泉初氣少陽二氣陽明三氣太陽四氣厥陰五氣少陰六氣太陰丑未年太陰司天太陽在泉初氣厥陰二氣少陰三氣太陰四氣少陽五氣陽明六氣太陽寅申年少陽司天厥陰在泉初氣少陰二氣太陰三氣少陽四氣陽明五氣太陽六氣厥陰巳亥年厥陰司天少陽在泉初氣陽明二氣太陽三氣厥陰四氣少陰五氣太陰六氣少陽
此地支在下爲陰所以主乎氣也
然客運之流行也有太過焉有不及焉太過之年甲丙戊庚壬五陽干也不及之年乙丁己辛癸五陰干也太過其至先大寒前十三日交名曰先天不及其至後大寒後十三日交名曰後天平氣之年正大寒日交不先不後名曰齊天
申子辰年大寒日寅初一刻交初之氣春分日子時末交二之氣小滿日亥時末交三之氣大暑日戌時末交四之氣秋分日酉時末交五之氣小雪日申時末交終之氣所謂一六天也巳酉丑年大寒日巳初一刻交初之氣春分日卯時末交二之氣小滿日寅時末交三之氣大暑日丑時末交四之氣秋分日子時末交五之氣小雪日亥時末交終之氣所謂二六天也寅午戌年大寒日申初一刻交初之氣春分日午時末交二之氣小滿日巳時末交三之氣大暑日辰時末交四之氣秋分日卯時末交五之氣小雪日寅時末交終之氣所謂三六天也亥卯未年大寒日亥初一刻交初之氣春分日酉時末交二之氣小滿日申時末交三之氣大暑日未時末交四之氣秋分日午時末交五之氣小雪日巳時末交終之氣所謂四六天也
客氣之升降也有正化焉有對化焉正化之歲謂午未寅酉辰亥之年也對化之歲謂子丑申卯戌巳之年也正化者令之實從本其數生對化者令之虛從標其數成
水一火二木三金四土五皆以陰陽而配若攷其深義則水生於一天地未分萬物未成之初莫不先見於水故草木子實人蟲胎卵未就皆水也及水聚而形質化陰陽備而後成物故物之小而味苦者火之兆也物熟則甘土之味也甘極則淡反本也人稟陰陽先生二腎草木子實大小雖異其中皆有兩以相合與人腎同是以萬物非陰陽合體則不能化生故火曰次二旣陰陽合體然後有春生而秋成故次三曰木次四曰金水火木金莫不因土而成故次五曰土三陰三陽正化者從本生數對化者從標成數
假令甲子年甲爲土運統主一年子爲君火專司一歲一期三百六十五日零二十五刻正合乎周天三百六十五度四分度之一也
周天者天周地位非周天之六氣也天體至圓周圍三百六十五度四分度之一天行健一日一夜周三百六十五度四分度之一又進過一度日行速健次於天一日一夜周三百六十五度四分度之一恰好然天多進一度則日爲退一度二日天進二度則日爲退二度積至三百六十五日四分日之一則天所進過之度又恰周得本數而日所退之度亦恰退盡本數遂與天會而成一年是謂一年一周天月行遲一日一夜行三百六十五度四分度之一行不盡比天爲退了十三度有奇至二十九日半强恰與天相値在恰好處是謂一月一周天五日一候三候成一氣卽十五日也三氣成一節節謂立春春分立夏夏至立秋秋分立冬冬至此八節也三八二十四氣而分四時一歲成矣春秋言分者陰陽中分其氣異也冬夏言至者陰陽至此而極其氣同也天亦無候以風雨霜露草木之類應期可驗而測之故曰候言一候之日亦五運之氣相生而直之卽五日也書曰朞三百六旬有六日以閏月定四時成歲卽其義也
一朞之中主運以位而相次於下客運以氣而周流於上客氣加於主運之上主氣臨於客氣之下天時所以不齊民病所由生也
辰戌年初之客氣少陽相火加主氣厥陰風木二之客氣陽明燥金加主氣少陰君火三之客氣太陽寒水加主氣少陽相火四之客氣厥陰風木加主氣太陰濕土五之客氣少陰君火加主氣陽明燥金終之客氣太陰濕土加主氣太陽寒水已上皆客氣加於主運之上擧此二年爲例抑論主氣春溫夏暑秋凉冬寒風以動之火以溫之暑以蒸之濕以潤之燥以乾之寒以堅之皆天地正氣之運行惟客加於主乃有逆從淫勝然後春有悽風夏有伏陰秋有苦雨冬有愆陽風勝則地動火勝則地固暑勝則地熱濕勝則地泥燥勝則地乾寒勝則地裂氣候不齊癘疾時降
六甲年土運太過則雨濕流行濕病乃生腎水受邪治當除濕以補腎
六己年土運不及則木氣承旺反見風化風病乃行治當益脾以平木
六丙年水運太過則寒氣大行寒病乃生心火受邪治當逐寒以補心
六辛年水運不及則土氣承旺反見濕化濕病乃行治當補腎以除濕
六戊年火運太過則熱氣大行熱病乃生肺金受邪治當降火以補肺
六癸年火運不及則水氣承旺反見寒化寒病乃行治當補心以逐寒
六庚年金運太過則燥氣流行燥病乃生肝木受邪治當淸燥以補肝
六乙年金運不及則火氣承旺反見熱化熱病乃行治當淸肺以降火
六壬年木運太過則風氣大行風病乃生脾土受邪治當平木以補脾
六丁年木運不及則金氣承旺反見燥化燥病乃行治當補肝以淸燥此客運之治法也
太陽寒水治宜辛熱陽明燥金治宜苦溫少陽相火治宜鹹寒太陰濕土治宜苦熱少陰君火治宜鹹寒厥陰風木治宜辛凉此六氣之治法也
然運氣之所以有變者氣相得則和不相得則病又有相得而病者以下臨上不當位也五行相生者爲相得相尅者爲不相得上臨下爲順下臨上爲逆
假令土臨火火臨木木臨水水臨金金臨土皆爲以下臨上不當位也父子之義子爲下父爲上以子臨父不亦逆乎
司天尅運則順運尅司天則逆氣尅運則順運尅氣則逆
運氣相同曰天符
戊子戊午戊寅戊申年運氣皆火丙辰丙戌年運氣皆水己丑己未年運氣皆土乙卯乙酉年運氣皆金丁巳丁亥年運氣皆木六十年中有此十二年天符也又戊子日戊爲火運子爲少陰君火司天運與司天同火是爲天符此日得病速而危困也更遇當年太歲亦是天符或是歲會其病尤困
天氣生運曰順化
甲子甲午甲寅甲申年火下生土也壬辰壬戌年水下生木也乙丑乙未年土下生金也辛卯辛酉年金下生水也癸巳癸亥年木下生火也六十年中有此十二年順化也
天氣尅運曰天刑
庚子庚午庚寅庚申年火下尅金也戊辰戊戌年水下尅火也辛丑辛未年土下尅水也丁卯丁酉年金下尅木也己巳己亥年木下尅土也六十年中有此十二年天刑也
運生天氣曰小逆
壬子壬午壬寅壬申年木上生火也庚辰庚戌年金上生水也癸丑癸未年火上生土也己卯己酉年土上生金也辛巳辛亥年水上生木也子臨父位於理未當六十年中有此十二年小逆也
運尅天氣曰不和
丙子丙午丙寅丙申年水上尅火也甲辰甲戌年上土上尅水也辛丑辛未年水上尅土也癸卯癸酉年火上尅金也己巳己亥年金上尅木也六十年中有此十二年不和也
運臨本氣之位曰歲會
子水位也丙子年水運臨之午火位也戊午年火運臨之卯木位也丁卯年木運臨之酉金位也乙酉年金運臨之辰戌丑未土位也甲辰甲戌己丑己未年土運臨之六十年中有此八年歲會也又丙子日丙爲水運子爲水支是運與支同水乃名歲會年月日時同如遇此日得病不死但執持而徐緩更會年月時合天符歲會其病尤盛
天符歲會相合曰太乙天符
戊午乙酉己未己丑六十年中有此四年太乙天符也又戊午日戊爲火運午是少陰君火司天又是火支乃名太乙天符此日得病主死
運與四孟月相同曰支德符
寅屬木春孟月也壬寅年木運臨之巳屬火夏孟月也癸巳年火運臨之申屬金秋孟月也庚申年金運臨之亥屬水冬孟月也辛亥年水運臨之六十年中有此四年支德符也
運與交司日相合曰干德符
甲與己合乙與庚合丙與辛合丁與壬合戊與癸合一年遇此二干天地德合亦爲平氣之歲也
太過之運加地氣曰同天符
庚子庚午年運同司地燥金壬寅壬申年運同司地風木甲辰甲戌年運同司地濕土六十年中有此六年同天符
不及之運加地氣曰同歲會
辛丑辛未年運臨司地寒水癸卯癸酉年運臨司地君火癸巳癸亥年運臨司地相火六十年中有此六年同歲會也
大要陽年先天時化則己强而以氣勝實主勝客也故不勝者受邪陰年後天時化則己弱而以氣休衰客勝主也故勝己者來尅被尅之後必待時而復也行復於所勝則己不可前故待得時則子當旺然後子爲母復讎也
又云陽年太過則傳所不勝而承所勝陰年不及則所勝妄行而所生受病假令肝木有餘則恃己氣盛反薄肺金而承其脾土肝木不及則土無所畏遂自妄行乃凌其腎水此五行生尅之理蓋勝至則復復己而勝故無常氣而不息若復而不勝則是生意己傷而有窮盡矣
經曰亢則害承迺制制生則化外列盛衰害則敗亂生化大病
亢者過極而不退也當退不退始則災害及物終則災害及己承猶隨也以下奉上有防之之義制尅勝之也制生則化者言有所制則六氣不至於亢而爲平平則萬物生而變化無窮矣生者自無而有化者自有而無外列盛衰者六氣分布主治迭爲盛衰害而無所制則敗壞乖亂之政行爲災爲變生化幾乎息而爲萬物之大病大病卽災變也萬物皆病天地其能位乎此亢害承制皆莫或使然而自不能不然者也以天時言之春時冬令不退卽水亢極而害所承之木然火爲木之子由是承土而制水則木得化生之令而敷榮列秀於外但草木蟲育自有各年盛衰不同苟無制而木被其害則冬入於春生化幾乎息而爲天地間之大災變也豈非政令敗亂之極乎以人身言之心火亢甚口乾髮燥身熱則脾土失養肺金受害由是水承而起以復金母之讎而制平心火汗出髮潤口津身凉而平矣苟腎水愈微而不能上制心火愈盛而不能下退則神去氣孤而災害不可解矣與七卷百二十葉參看
又曰有餘而往不足隨之不足而往有餘從之知迎知隨氣可與期
言六甲有餘己則不足不足己則有餘若餘己復餘少己復少則天地之道變矣
又曰出入廢則神機化滅升降息則氣立孤危故非出入則無以生長壯老己非升降則無以生長化收藏是以升降出入無器不有四者常守反之則災害至矣
出入者天地之呼吸也升降者天地之化氣也毛羽裸鱗介及飛走蚑行者皆生氣根於身中以神爲動靜之主故曰神機金玉土石草木皆生氣根於外假氣以成立故曰氣立根於中者生源繫天其所動浮皆神氣爲機發之主故其所爲也物莫之知是以神舍去則機息根於外者生源繫地故其生長化成收藏皆造化之氣所成立故其所出也物亦莫知是以氣止息則造化之道絶矣凡竅橫者皆有出入去來之氣竅竪者皆有陰陽升降之氣往復於中壁牕戶牖皆承來氣衝擊於人陽升則井寒陰升則井煖以物投井及葉墜空中翩翩不疾皆陰氣所礙也虛管漑滿捻上懸之水涸不出爲無升氣而不能降也空甁小口頓漑不入爲氣不出而不能入也由是觀之升無所不降降無所不升無出則不入無入則不出群品之中升降出入生氣之常也若有出無入有入無出有升無降有降無升則反生化之常道而神去氣孤非災害如何
雖然逆順災眚盡皆天之氣運所爲也地在人之下大氣擧之也天六動而不息地五靜而有守
天以六氣臨地地以五位承天然天氣不加君火以六加五則五歲而餘一氣乃君火不立歲氣但以名奉天耳故曰君火以名相火以位言相火代君火而用事故五歲而右遷若地以五承六則當六歲不行盡天元之氣故六朞而循環周而復始五歲一周則五行之氣遍六朞一備則六氣之位周五六相合故三十年一紀之則六十年矣
推之曆日依節交氣常爲每歲之主氣又曰地氣若司天在泉左右兩間輪行而居主氣之上者曰天氣客氣也客氣乃行歲中天命主氣祗奉客氣之天而已客勝主則從主勝客則逆二者有勝而無復矣
主勝則瀉主補客客勝則瀉客補主
經曰先立其年以明其氣每年先立運氣審其太過不及然後以地之主氣爲本天之客氣加臨於上爲標以求六化之變如氣之勝也微者隨之甚者制之氣之復也和者平之暴者奪之皆隨勝氣安其屈伏以平爲期
抑考褚氏有曰大撓作甲子隸首作數志歲月日時遠近故以當年爲甲子歲冬至爲甲子月朔爲甲子日夜半爲甲子時積一十百千萬亦有條而不紊皆人所爲也人嬰異氣疾難預擬吾未見其是也
籲此一偏之見也不知天時非凡夫可度人身資大化有生明堂詩曰甲膽乙肝丙小腸丁心戊胃己脾鄕庚屬大腸辛屬肺壬屬膀胱癸腎藏三焦亦向壬宮寄胞絡同歸入癸方
詩言人秉天地壬之氣而生膀胱命門秉癸之氣而生腎秉甲之氣而生膽秉乙之氣而生肝秉丙之氣而生小腸秉丁之氣而生心秉戊之氣而生胃秉己之氣而生脾秉庚之氣而生大腸秉辛之氣而生肺此天干也地支亦然
又云肺寅大卯胃辰經脾巳心午小未中申膀酉腎心胞戌亥三子膽丑肝通觀此二詩則天地人身無時不相流通
經曰天氣通於肺地氣通於嗌風氣通於肝雷氣通於心糓氣通於脾雨氣通於腎六經爲川腸胃爲海九竅爲水注之氣也
故一氣不合不能生化天有六氣人以三陰陽而上奉之
以六經言之三陰三陽以十二支分之則有六陰六陽陰從上降生於午而極於亥謂之六陰陽從下起生於子而極於巳謂之六陽
地有五行人以五臟腑而下應之臟爲陰而其數奇以應五運蓋五行質具於地而氣則行於天也腑爲陽而其數偶以應六氣蓋六淫雖降於天而勢必充於地也
子午爲天地之中正君火位焉手少陰心午足少陰腎子居之
辰戌爲七政之魁罡寒水位焉
太陽寒水有子位而居於辰戌者水伏於土由水由地中行故戌爲六戊天門辰爲六己地戶
手太陽小腸戌足太陽膀胱辰居之然火從水化水隨腎至故少陰爲臟位與太陽隔而氣相合爲腑也
丑未爲歸臟之標本濕土位焉足太陰脾未手太陰肺丑居之
卯酉爲日月之道路燥金位焉足陽明胃酉手陽明大腸卯居之然子隨母居土旺金盛故太陰爲臟位與陽明隔而氣相合爲腑也
巳亥爲天地之門戶風木位焉卯雖木之正分爲陽明燥金所居然木生在亥故居於亥而對化於巳也足厥陰肝亥手厥陰心胞絡巳居之
寅申握生化之始終相火位焉少陽相火佐脾雖有午位君火居之故居寅火生於寅也足少陽膽寅手少陽三焦申居之然相火寄於肝腎膽者肝之腑心胞絡者腎之配故厥陰爲臟位與少陽隔而氣相合爲腑也
三陰三陽各異而體則一也陰陽氣微則謂之少陰陽氣盛則謂之太寅爲少陽卯爲陽明辰爲太陽午爲少陰未爲太陰亥爲厥陰
南政三陰司天則皆寸不應三陰在泉則皆尺不應北政三陰司天則皆尺不應三陰在泉則皆寸不應不應者皆爲沈脈也
此言六氣以君火爲尊五運以濕土爲重故甲己土運爲南政蓋土以成數貫金木水火之運位土居中央君尊南面而行令餘四運以臣事之北面而受令所以有別也然此論其常也若天行時病則有不必拘者經曰天地之氣勝復之作不形於診也天地以氣不以位故不當以脈診但以形證察之
由此觀之經絡臟腑脈病藥治無非運氣之所爲也非秖一歲也雖一時一刻之短而五行之氣莫不存非特一物也雖一毫一芒之細而五行之化莫不載上達於天則有五星倍減之應下推於地則有五蟲耗育之驗奈何俗醫不知醫之源者全然不識運氣爲何物不知醫之變者又泥時日執鈐方以害人
要之有在天之運氣有在人之運氣天時勝則舍人之病而從天之時人病勝則舍天之時而從人之病張子曰病如不是當年氣看與何年運氣同只向某年求活法方知都在至眞中扁鵲曰陰淫寒疾卽太陽寒水之令太過陽淫熱疾相火之令太過風淫末疾木令太過雨淫腹疾濕令太過晦淫惑疾燥令太過久晴不雨當爲疫癘風癉明淫心疾君火之令太過
經曰必先歲氣勿伐天和又曰不知年之所加氣之盛衰不可以爲工學者合而觀之更精於脈證乃自得之
噫儒之道愽約而已矣醫之道運氣而已矣學者可不由此入門而求其蘊奧耶
內集卷一上
經絡
經穴起止
經徑也徑直者爲經經之支派旁出者爲絡界爲十二實出一脈醫而不知經絡猶人夜行無燭業者不可不熟
手太陰肺十一穴中府雲門天府訣俠白尺澤孔最存列缺經渠太淵涉魚際少商如韭葉
手太陰肺經左右二十二穴每旦寅時從中府起循臂下行至少商穴止
中府在乳上三肋間去雲門下一寸陷中鍼入三分不宜灸主喉痺胸滿塞痛面腫嘔吐咳唾濁涕肩背痛腹脹食飮不下
雲門巨骨下氣戶傍二寸陷中禁鍼灸五壯主嘔逆上氣胸脇徹背痛不能擧臂餘同上
天府腋下三寸動脈擧手以鼻取之鍼入三分禁灸主泣出目眩癭氣喘逆不食瘧疾卒中惡邪飛屍餘同中府
俠白天府下去肘五寸動脈灸五壯主咳逆乾嘔煩滿心痛
尺澤肘橫紋中大筋外鍼入三分不宜灸主喉痺舌乾脇痛腹脹喘氣嘔泄不止癲病身痛四肢暴腫手臂肘痛
孔最側腕上七寸鍼入三分灸五壯主熱病汗不出肘臂厥痛不及頭
列缺側腕上一寸半鹽指相叉盡處鍼入三分灸五壯主一切風痓偏頭疼口噤口喎瘈瘲驚癎肘臂痛項强喉痺咳嗽半身不遂又主一切瘧疾身熱背寒汗出肢腫小便熱痛少氣不足以息凡實則肩背汗出四肢暴腫虛則肩寒慄氣不足以息四肢厥
經渠寸口下近關上脈中鍼入三分禁灸
太淵手掌後橫紋尖陷中鍼入二分灸三壯主目生白翳赤筋咽乾嘔噦咳喘唾血肺脹煩不得臥內廉缺盆引痛胸痺氣逆心痛
魚際手大指二節後內側散脈中鍼入二分禁灸主頭痛目眩失音不言熱病鼓頷霍亂唾血吐血腹痛不食咳引尻痛
少商手大指端內側去爪甲角如韭葉鍼入一分禁灸主痎瘧喉鳴嘔吐喘咳善噦手不仁耳前痛心下滿汗出而寒
手陽明穴起商陽二間三間合谷藏陽谿偏歷溫留長下廉上廉手三里曲池肘髎五里近臂臑肩髃巨骨當天鼎扶突禾髎接鼻傍五分號迎香
手陽明大腸經二十穴左右四十穴卯時自少商穴交與商陽循肘上行至鼻傍迎香穴止
商陽鹽指內側去爪甲角如韭葉鍼入一分禁灸主胸滿支腫熱汗不出耳鳴耳聾喘咳痎瘧口乾頤腫齒痛惡寒肩背引缺盆痛如目靑盲可灸三壯左取右右取左如食頃立已
二間鹽指內側本節前陷中鍼入三分灸三壯主喉痺頷腫肩背痛振寒鼻鼽衄血多驚口喎目盲傷寒熱
三間鹽指內側本節後陷中鍼入三分灸三壯主喉痺齒痛嗜臥胸滿脣焦口乾目痛鼻鼽衄血吐舌戾頸喜驚身熱氣喘腸鳴洞泄寒瘧
合谷大指鹽指歧骨陷中鍼入二分灸三壯主頭痛面腫目痛爛弦弩肉生翳扳睛倒睫一切目疾鼽衄鼻涕耳鳴口瘡重舌舌裂舌强下牙齒痛痠脣吻不收口噤喉痺寒熱瘧疾四肢痿痺小兒驚風卒死婦人通經下胎惟姙孕忌之
陽谿手腕上側兩筋陷中鍼入三分灸三壯主頭痛目痛目翳耳痛耳鳴咽痛齒痛舌出頸戾掌熱肘臂不擧狂言喜笑見鬼胸滿煩悶心痛寒熱瘧疾瘡疥
偏歷腕後三寸鍼入三分灸三壯主寒熱瘧風汗不出目視𥉂𥉂癲疾多言耳鳴口喎齒痛喉痺嗌乾鼻鼽衄血
溫留腕後五寸鍼入三分灸三壯主頭痛面腫口喎喉痺腸鳴腹痛噦逆肩不得擧傷寒身熱癲狂見鬼
下廉曲池前五寸兌肉分外斜鍼入三分灸三壯主頭風肘臂痛溺赤腸鳴氣走注痛
上廉曲池前四寸鍼灸主治同下廉
三里曲池前三寸兌肉端鍼入五分灸三壯主手臂肘攣不伸齒痛頰頷腫瘰癧
曲池肘外輔屈肘兩骨中紋頭盡處以手拱胸取之鍼入五分灸三壯主頭痛喉痺肘臂痠痛不擧半身不遂筋緩難以屈伸腋痛肩痛皮燥癮疹及瘈瘲癲疾寒熱作渴胸滿傷寒餘熱不淨
肘髎肘大骨外廉近大筋陷中鍼入三分灸三壯主肘節風痺臂痛攣急
五里肘上三寸向裏大筋中央禁鍼灸十壯主風勞驚恐吐血肘臂痛嗜臥四肢不能動搖寒熱瘰癧咳嗽目視𥉂𥉂痎瘧心下脹痛上氣
臂臑肘上七寸䐃肉端平手取之鍼入五分灸三壯主寒熱頸項拘急瘰癧肩臂痛不得擧
肩髃肩端兩骨陷中擧臂取之鍼入六分灸七壯風盛灸二七壯爲率過多恐致臂細主偏風不遂手臂攣急臂細無力筋骨酸疼肩中熱頭不可顧一切風熱癮疹
巨骨肩端上行兩骨陷中鍼入一寸半灸三壯主胸中瘀血肩臂背膊疼痛
天鼎側頸直缺盆扶突後一寸鍼入四分灸三壯主暴瘖氣硬咽喉痺腫喘息不食
扶突曲頰下一寸仰而取之鍼入四分灸三壯主舌本出咳逆上氣喘急喉中如水鷄鳴
禾髎直鼻孔下挾水溝傍五分鍼入一分禁灸主鼻窒口辟鼻多淸涕不止鼽衄有瘡口噤不開
迎香禾髎上一寸鼻傍陷中鍼入三分禁灸主眼目赤腫鼻塞不聞香臭
四十五穴足陽明頭維下關頰車停承泣四白巨髎經地倉大迎對人迎水突氣舍連缺盆氣戶庫房屋翳屯膺窓乳中延乳根不容承滿梁門起關門太乙滑肉門天樞外陵大巨存水道歸來氣衝次髀關伏兎走陰市梁丘犢鼻足三里上巨虛連條口位下巨虛跳上豊隆解谿衝陽陷谷中內庭厲兌經穴終
足陽明胃經左右九十穴辰時自迎香交與承泣穴上行至頭維對人迎循胸腹下至足指厲兌穴止圖穴起自頭維行氣實自承泣始也
頭維額角髮際本神傍一寸半鍼入五分禁灸
下關耳前動脈下廉合口有空張口則閉鍼入三分灸三壯主耳痛鳴聾有膿口喎下牙齒痛齒齲痛
頰車耳下八分曲頰端陷中開口有空鍼入三分灸三壯主口僻痛不可以嚼失音牙疼頷腫項强惡風寒
承泣目下七分上直瞳子禁用鍼灸四白目下一寸鍼入三分禁灸主頭痛目眩淚出痛痒生翳瞤動不息
巨髎挾鼻孔傍八分直瞳子鍼入三分灸七壯主風寒鼻準腫痛瘈瘲口辟目赤痛痒多淚白翳遮睛
地倉挾口傍四分近下有動脈處鍼入三分灸二七重者灸七七壯艾炷如二分若大令人口轉喎如欲治灸承漿七七壯忌房事毒食主偏風口喎失音不言飮食漏落瞤動
大迎曲頷前一寸三分骨陷中動脈鍼入三分灸三壯主頭痛面浮目瞤口喎口噤不言下牙齒痛寒熱瘰癧數欠氣風痙頰頷腫連面
人迎結喉傍一寸半大筋外禁用鍼灸
水突直人迎下氣舍上二穴之中灸三壯主咽腫咳逆氣喘不得臥
氣舍直人迎下挾天突傍陷中鍼入二分灸三壯主喉痺項强癭瘤肩腫咳逆上氣
缺盆肩前橫骨陷中禁鍼灸三壯主喉痺瘰癧咳嗽寒熱缺盆中腫痛腹滿水氣哽噎胸熱息賁脇下氣上衝
氣戶巨骨下挾兪府傍二寸陷中仰而取之鍼入四分灸五壯主胸脇脹滿喘氣有聲不知食味
庫房氣戶下一寸六分鍼入四分灸五壯主肺寒咳喘唾膿血胸脇支滿
屋翳庫房下一寸六分鍼入四分灸五壯主身腫皮痛不可近衣瘈瘲不仁咳喘唾濁沫膿血
膺窓屋翳下一寸六分鍼入四分灸五壯主胸脇癰腫及腸鳴泄瀉乳癰寒熱短氣睡臥不安
乳中卽乳頭上禁用鍼灸
乳根乳下一寸六分鍼入四分灸五壯主胸滿痛及膺腫乳癰熱痛
已上缺盆至此俱膺部三行
不容平巨闕傍三寸挺身取之鍼入五分灸五壯主口乾嘔吐喘咳胸背引痛脇痛腹痛如刺有痰癖積氣疝瘕
承滿不容下一寸鍼入八分灸五壯主喘逆不食肩息唾血脇下堅痛及腸鳴腹脹
梁門承滿下一寸鍼入八分灸五壯主胸脇下積氣不思飮食大腸滑泄穀不化
關門梁門下一寸鍼入八分灸五壯主積氣腸鳴泄利不食腹中遊氣挾臍急痛痰瘧振寒
太乙關門下一寸鍼入八分灸五壯主癲狂吐舌心煩
滑肉太乙下一寸鍼入八分灸五壯主癲狂吐舌嘔逆或以不容至天樞七穴折量之
天樞平臍傍二寸鍼入五分灸百壯主面浮腫唾血吐血狂言嘔吐霍亂泄利食不化久積冷氣繞臍切痛衝心腹痛腹脹腸胃遊氣切痛女子漏下赤白
外陵天樞下一寸鍼入八分灸五壯主腹中盡痛心如懸下引臍痛
大巨天樞下二寸鍼入八分灸五壯主善驚煩渴偏枯㿗疝小腹滿小便難陰下縱
水道天樞下五寸鍼入二寸半灸五壯主腰背痛及三焦結熱二便不利小腹滿引陰中痛膀胱寒
歸來天樞下七寸鍼入八分灸五壯主賁豚卵上入引莖痛婦人血臟積冷
氣衝天樞下八寸動脈禁鍼灸五壯主腹中大熱攻心腹脹臍下堅㿗疝陰腫陰痿莖中痛兩丸牽痛不可仰臥及石水腹滿熱淋不得尿婦人月水不通無子氣亂絞痛胞衣不出
已上不容至此俱腹部三行
髀關膝上伏兎後跨骨橫紋中鍼入六分灸三壯主黃疸痿痺不得屈伸股內筋急
伏兎膝髀罅上六寸向裏禁灸
陰市膝上三寸直伏兎陷中拜而取之鍼入三分禁灸主腹滿痿厥少氣腰如氷冷痛不可顧
梁丘膝上二寸兩筋間鍼入三分灸三壯主大驚乳痛筋攣膝痺不得屈伸
犢鼻膝頭眼外側大筋陷中鍼入六分禁灸主膝中痛不仁難跪起膝臏癰潰者不可治不潰者可治
三里犢鼻下三寸䯒骨外廉分肉間鍼入一寸灸七壯愈多愈好主頭目昏眩口苦口噤鼓頷口喎喉痺嘔吐狂言狂笑咳嗽多唾乳腫乳癰胃虧惡聞食氣或中消善飢霍亂痃癖脇脹腹脹腸鳴胸腹中瘀血水腫瘧痢泄瀉身熱肚熱惡寒肘痛心痛腹痛腰痛足膝痿足熱小腹堅滿小便不利食氣蠱毒五勞羸瘦七傷虛乏
上巨虛三里下三寸擧足取之鍼入八分灸三壯主臟氣不足脇滿臍腹痛飱泄食不化偏風腰腿手足不仁小便難
條口三里下五寸鍼入三分禁灸主濕痺脛寒足膝痠痛緩弱
下巨虛三里下六寸鍼入三分灸三壯主髮枯脣乾口中流涎次指間痛胃熱不食泄膿血胸脇小腹痛乳癰暴驚狂小便難寒濕下注足脛跗痛肉脫
豊隆外踝上八寸骨中鍼入三分灸三壯主頭痛面腫喉痺胸腹切痛四肢腫寒熱汗出大小便難發狂歌走見鬼及厥逆手卒靑心痛如刺
解谿足腕上繫草鞋帶處去內庭上六寸半鍼入五分灸三壯主頭風目眩目赤面腫口痛齒痛舌腫腹腫霍亂轉筋膝股腫胻痠瘈瘲癲疾瘧疾
衝陽內庭上五寸骨間動脈鍼入三分灸三壯主面腫口眼喎斜齒齲痛腹大不食足痿及熱病汗不出寒戰發狂瘧疾
陷谷內庭上二寸骨陷中鍼入五分灸三壯主面目癰腫浮腫熱病汗不出振寒瘧疾胸脇支滿腹滿喜噫腸鳴而痛
內庭足次指三指歧骨陷中鍼入三分灸三壯主口噤口喎齒齲痛咽痛腹脹不得息四肢厥逆
厲兌足大指次指端去爪甲角如韭葉鍼入一分灸一壯主鼻不利涕黃口噤吐舌齲齒喉痺頸戾心痛脛寒寒熱瘧不嗜食脹滿不得息屍厥中惡
二十一穴脾中州隱白在足大指頭大都太白公孫盛商坵三陰交可求漏谷地機陰陵穴血海箕門衝門開府舍腹結大橫排腹哀食竇連天谿胸鄕周榮大包隨
足太陰脾經左右四十二穴巳時自衝陽過交與足大指隱白循腿腹上行至腋下大包穴止
隱白足大指端內側去爪甲角如韭葉鍼入一分禁灸主鼻衄口渴喘急嘔吐胸痛腹中冷氣脹滿暴泄脛中寒熱足不能溫卒屍厥不知人
大都足大指內側本節後陷中鍼入三分灸三壯主目眩手足厥嘔吐暴泄霍亂心痛腹脹熱病汗不出
太白足大指內側核骨下陷中鍼入三分灸三壯主頭痛頭重項痛霍亂嘔吐或泄有膿血胸脇脹痛腹痛腹脹腸鳴腰痛不可俛仰熱病煩悶大便難
公孫太白後一寸陷中鍼入四分灸三壯主頭面腫心痛胃脘痛痰壅膈悶胸脇疼隔食反胃傷寒結胸腹脹腹鳴泄瀉裏急腸風下血脫肛五積痃癖寒瘧不食婦人胎衣不下
商坵足內踝下微前陷中鍼入四分灸三壯主心下有寒脾疼脾熱脾虛令人不樂腹脹心煩骨痺癲癎痎瘧血痢後重痔骨蝕絶陰股內痛狐疝上下小腹堅痛下引陰中
三陰交內踝上三寸骨後筋前鍼入三分灸三壯主膝內廉痛小便不利身重足痿痃癖腹寒氣逆脾病四肢不擧腹脹腸鳴溏泄食不化女子漏下不止
漏谷內踝上六寸骨下陷中鍼三分禁灸主心悲氣逆腸鳴腹脹飮食不爲肌膚痃癖冷氣小便不利失精濕痺不能行足熱痛腿冷麻痺不仁
地機膝下五寸大骨後伸足取之鍼入三分灸三壯主溏泄腹痛氣脹水腫小便不利腰痛足痛癲疾精不足女子血瘕按之如以湯沃股膝陰皆痛
陰陵泉膝下內側輔骨下陷中曲膝取之鍼入五分禁灸主心下滿寒中腹脹脇滿腹中水氣喘逆霍亂暴泄足痛腰痛小腹堅急小便不利又治遺尿失禁氣淋婦人疝瘕證同地機
血海膝臏上三寸內廉骨後筋前白肉際鍼入五分灸五壯主血漏下血閉不通月水不調氣逆脹滿
箕門血海上六寸陰股內動脈應手筋間禁鍼灸三壯主淋及小腹腫痛
已上足腿部
衝門大橫下五寸橫骨兩端約紋中灸五壯主寒氣滿腹積痛陰疝難乳子氣上衝
府舍大橫下三寸灸五壯主心腹脇痛積聚霍亂
腹結大橫下一寸三分灸五壯主繞臍冷痛搶心腹寒泄咳逆
大橫平臍傍四寸半灸五壯主腹熱欲走大息四肢不可動多汗洞泄大風逆氣多寒善愁
腹哀日月下一寸禁用鍼灸
已上腹部四行
食竇天谿下一寸六分擧臂取之鍼入四分灸五壯主胸脇支滿膈間雷鳴
天谿胸鄕下一寸六分陷中仰而取之鍼入四分灸五壯主喘氣乳腫癰潰貫膺餘同食竇
胸鄕周榮下一寸六分陷中仰取之鍼入四分灸三壯專主胸脇支滿引胸背痛
周榮中府下一寸六分陷中仰取之鍼入四分禁灸主胸脇支滿咳唾膿血咳逆上氣飮食不下
已上膺部四行
大包側脇部淵腋下三寸鍼入四分灸三壯主腹大胸脇中痛內實則其身盡寒虛則百節皆縱
九穴午時手少陰極泉靑靈少海深靈道通里陰郄邃神門少府少衝尋
手少陰心經左右一十八穴午時自大包交與腋下極泉循臂行至小指少衝穴止
極泉腋下筋間動脈入胸處灸七壯主目黃咽乾心痛脇滿乾嘔煩渴四肢不收
靑靈泉肘上三寸伸肘擧臂取之禁鍼灸三壯主頭痛目黃脇痛肩不能擧
少海肘內廉橫紋頭盡處陷中曲手向頭取之鍼入三分灸五壯主頭痛目黃目眩項强齒痛嘔吐肩背肘腋脇引項痛癲癎吐舌瘧疾寒熱汗出四肢不擧
靈道去掌後一寸半鍼入三分灸三壯主悲恐心痛瘈瘲肘攣暴瘖
通里掌後一寸鍼入三分灸三壯主頭痛目眩面赤暴瘂肘腕痠重熱病煩心心悸遺尿
陰郄掌後五分動脈中灸七壯主驚恐心痛失瘖洒浙厥逆霍亂胸滿衄血
神門掌後兌骨端動脈陷中鍼入三分灸七壯主妄笑妄哭喉痺心痛數噫恐怖少氣瘧疾飮冷惡寒手臂踡攣喘逆遺尿大人小兒五癎
少府手小指本節後直勞宮陷中鍼入三分灸五壯主嗌中有氣如息肉狀掌熱肘腋手攣急胸痛煩滿恐悸畏人及陰痛陰痒遺尿
少衝手小指端內側去爪甲角如韭葉鍼入一分灸一壯主舌痛口熱咽酸掌熱心痛痰氣煩悶悲恐善驚手掌肘腋踡痛身熱如火驚癎沫出
手太陽穴一十九少澤前谷後谿首腕骨陽谷養老繩支正小海肩貞隅臑兪天宗連秉風曲垣肩外肩中走天窓天容上顴髎聽宮耳前珠傍取
手太陽小腸經左右三十八穴未時自少衝交與小指少澤循肘上行至面聽宮穴止
少澤手小指端外側去爪甲角如韭葉鍼入一分灸一壯主頭痛目翳遮睛口熱口乾舌强喉痺唾如膠寒瘧汗不出瘈瘲咳嗽小指不用
前谷小指外側本節前陷中鍼入一分灸三壯主目眥爛淚出目翳鼻塞耳鳴咽腫頸項痛臂痛肘攣熱病汗不出痎瘧咳嗽衄血小便赤
後谿小指外側本節橫紋尖盡處握掌取之鍼一分灸一壯主喘息身熱惡寒胸滿癲疾餘同前谷
腕骨掌後外側高骨下陷中握掌向內取之鍼二分灸三壯主頭痛脇腋痛肩臂腕急痛如脫五指不可屈伸乍寒乍熱瘧狂言驚風瘈瘲餘同上二穴
陽谷手腕外側兌骨下陷中鍼二分灸三壯主目眩上下齒痛妄笑妄言腹滿痔痛陰痿餘同腕骨
養老腕骨後一寸陷中灸三壯主手攣肩痛目昏
支正腕骨後五寸灸三壯鍼三分主頭痛目眩頸腫項痛風虛驚恐狂言身熱消渴善食腰脛痠
小海肘內大骨外去肘端五分陷中屈肘取之鍼二分灸三壯主頭痛項强齲齒斷腫癎證吐舌瘈瘲癲狂肘腋腫瘍腫小腹痛寒瘧風瘧
肩貞肩髃後兩骨罅間鍼入一寸八分禁灸主頷痛頭强耳鳴耳聾肩手臂風痺不擧
臑兪肩髎後大骨下胛上廉陷中擧臂取之鍼八分灸三壯主寒熱肩腫引胛中痛臂痠無力
天宗秉風後大骨下陷中鍼五分灸三壯主肩重臂痛肘後廉痛頰頷痛
秉風天宗前小髃後擧臂有空鍼五分灸三壯主肩痛不擧
曲垣肩中央曲胛陷中按之應手痛灸十壯主周痺肩胛拘急疼悶
肩外兪胛上廉去大杼傍三寸灸三壯主肩胛痛至肘引項急寒熱
肩中兪胛內廉去大杼傍二寸陷中灸三壯主目昏咳嗽唾血上氣寒熱
天窓完骨下髮際上頸上大筋處動脈陷中鍼六分灸三壯主耳痛耳鳴聾頰腫咽痛暴瘖肩痛引項
天容耳下頰車後陷中灸三壯主喉痺頸腫項痛耳鳴咳喘寒熱
顴髎面頰兌骨下下廉陷中禁用鍼灸主目黃赤口喎僻齒痛
聽宮耳前珠子傍鍼一分灸三壯主耳鳴聾口噤喉鳴心腹痛滿臂痛失音
足太陽穴六十七睛明目內紅肉藏攅竹眉衝與曲差五處上寸半承光通天絡郄玉枕昻天柱後際大筋外大杼背部第二行風門肺兪厥陰四心兪督兪膈兪强肝膽脾胃俱挨次三焦腎氣海大腸關元小腸到膀胱中膂白環仔細量自從大杼至白環各各節外寸半長上髎次髎中復下一空二空腰髁當會陽陰尾骨外取附分挾脊第三行魄戶膏肓與神堂譩譆膈關魂門九陽剛意舍仍胃倉肓門志室胞之肓二十柱下秩邊場承扶臀橫紋中央殷門浮郄到委陽委中合陽承筋足承山飛陽踝附陽金門崐崘下僕參申脈京骨束骨忙通谷至陰小指傍
足太陽膀胱經左右一百三十四穴申時自聽宮交與睛明循頭頸下背腰臀腿至足小指至陰穴止
睛明目內眥紅肉陷中禁用鍼灸
攅竹當眉頭陷中禁用鍼灸
眉衝直眉頭上神庭曲差之間鍼入三分禁灸主五癎頭痛鼻塞
曲差前髮際挾神庭傍一寸半灸七壯主頭項痛目昏身熱心煩滿汗不出
五處上星傍一寸半鍼三分灸五壯止主頭風目眩脊强反折瘈瘲癲疾
承光五處後一寸半禁用鍼灸
通天承光後一寸半鍼三分灸三壯主頭痛重暫起僵仆鼻塞喘息不利口喎多涕鼽衄有瘡
絡郄通天後一寸半禁鍼灸三壯主頭旋耳鳴目盲內障癲狂僵仆瘈瘲腹脹滿不得息
玉枕絡郄後一寸半橫挾腦戶一寸三分起肉枕骨上禁鍼灸三壯主因失枕頭重頭半邊寒痛項痛如拔及風眩目痛耳聾鼻塞目上揷卒起僵仆惡見風寒汗不出
天柱頸大筋外挾後髮際陷中鍼三分灸三壯至百五十壯止主頭痛頭旋目昏目如脫淚出鼻不知香臭風眩卒暴癎眩狂言目上視及項如拔項疼急煩滿汗不出身肩背痛欲折
已上頭部二行
大杼第一節外一寸半陷中鍼三分禁灸
風門二節外一寸半鍼五分灸五壯主傷寒頭痛項强鼻塞流涕目盲衄血咳嗽嘔逆胸背痛氣短不安
肺兪三節外一寸半鍼三分灸三壯主胸中痛滿背僂如龜脊强支滿癭氣吐逆上氣寒熱不食肉痛皮痒傳屍骨蒸肺嗽喘咳少氣百病
厥陰兪四節外一寸半灸五壯主嘔逆牙疼胸悶
心兪五節外一寸半禁用鍼灸
督兪六節外一寸半灸三壯主寒熱心痛腹痛雷鳴氣逆
膈兪七節外一寸半灸五壯主喉痺胸脇痛肩背不得傾側心痛痰飮吐逆汗出寒熱骨痛虛脹支滿痰瘧痃癖氣塊膈上痛身常濕不食
肝兪九節外一寸半鍼入三分灸三壯主中風支滿脇痛短氣不食食不消吐血目昏肩疼腰痛寒疝熱病瘥後食五辛多患眼暗如雀目鼻中酸寒痓熱痓
膽兪十節外一寸半正坐取之鍼三分灸三壯主頭痛目黃舌乾心脹滿吐逆短氣痰悶食難下不消胸脇不能轉側腋下腫振寒汗不出
脾兪十一節外一寸半鍼三分灸三壯主脇下滿吐瀉瘧痢腹脹黃疸身重痃癖積聚腹痛寒熱引脊痛能食而瘦腰脊强急熱痓骨痛
胃兪十二節外一寸半鍼三分灸五壯主脇滿脊痛腹脹腹痛腸鳴嘔吐不食筋脈攣急
三焦兪十三節外一寸半鍼三分灸三壯主頭痛目眩肩背拘急腰脊强痛腹脹腹痛吐瀉食不化腸鳴腹中積聚如石
腎兪十四節外一寸半與臍相對鍼三分灸三五壯主腎虛水臟脹耳聾目昏面赤心痛如懸脇痛引滿嘔吐寒中洞泄腰痛脚膝拘攣小便赤白濁尿血遺精小腹痛好獨臥身重如山骨蒸寒熱一切五勞七傷
氣海兪十五節外一寸半主腰痛痔病
大腸兪十六節外一寸半鍼三分灸三壯主腰痛腸鳴脹滿遶臍中痛二便不利或泄痢食不化脊强腹腫
關元兪十七節外一寸半主風勞腰痛泄痢虛脹小便難婦人瘕聚諸疾
小腸兪十八節外一寸半鍼三分灸三壯主大便膿血痔痛出血婦人帶下大便難小便淋泄痢五色重下腫痛腰脊强疝痛
膀胱兪十九節外一寸半鍼三分灸三壯主風勞腰痛泄痢腸痛便難溺赤陰瘡足脛冷拘急不得屈伸女人瘕聚煩滿汗不出小便黃赤腰脊急强積聚堅結足淸不仁熱痓引骨痛
中膂兪二十節外一寸半伏而取之鍼三分灸三壯主赤白痢虛渴汗出腰不得俛仰腹脹脇痛疝寒熱痓反折
白環兪二十一節外一寸半禁用鍼灸
上髎腰髁骨下第一空挾脊兩傍陷中餘三髎少斜上濶下狹是也鍼二寸灸三壯主鼻衄嘔逆寒熱腰痛婦人絶子瘧寒熱陰挺出不禁白瀝痓反折大小便利
次髎第二空陷中鍼二寸灸三壯主腰下至足不仁惡寒婦人赤白瀝下心下積脹大小便利疝氣下墜
中髎第三空陷中鍼二寸灸三壯主五勞七傷六極腰痛婦人赤淫時白氣癃月事少大便難小便利腹脹飱泄
下髎第四空陷中鍼二寸灸三壯主腰痛婦人下泔汁不禁赤瀝陰中痒痛引小腹不可俛仰大小便利腸鳴腹脹欲泄
會陰陰尾骨外各開一寸半鍼八分灸三壯主腹中有寒泄瀉腸澼便血久痔陽虛陰汗濕
已上俱屬背部第二行各開一寸半
附分第二節外三寸附項內廉陷中正坐取之鍼八分灸五壯主背痛引頷引頭肩背拘急風冷客於腠理頸項强痛不得回顧風勞臂肘不仁
魄戶三節外三寸鍼五分灸五壯主咳逆喘氣不得臥肺寒熱項强背胛無力勞損痿黃五尺走注
膏肓四節外三寸取穴主治見後灸法
神堂五節外三寸鍼二分灸五壯主肩痛胸腹滿脊强急寒熱
譩譆六節外三寸膊內廉以手厭之令病人抱肘作噫嘻之聲則指下動矣鍼六分灸五壯主目眩鼻衄肩背痛脇痛喘急熱病汗不出虛損不睡五心熱寒痓寒瘧風瘧溫瘧㾬瘧久瘧小兒食晦頭痛
膈關七節外三寸正坐開肩取之鍼五分灸五壯主背痛脊强食不下唾噦多涎沫
魂門九節外三寸鍼五分灸五壯主食飮不下腹中雷鳴大便不節嘔吐不住多涎
陽剛十節外三寸鍼五分灸五壯主小便黃腸鳴泄瀉消渴身熱面黃怠惰目黃不嗜食餘同魂門
意舍十一節外三寸鍼五分灸五壯至一百壯止主腹滿虛脹大便泄滑消渴面黃嗜飮目赤
胃倉十二節外三寸鍼五分灸五壯主腹內虛脹水食不消惡寒不能俛仰水腫臚脹食飮不下
肓門十三節外三寸鍼五分灸三十壯主心下堅滿婦人乳有餘疾
志室十四節外三寸鍼五分灸五壯主腰脊强腹痛陰痛下腫失精小便淋瀝
胞肓十九節外三寸陷中伏而取之鍼灸主治同志室
秩邊二十節外三寸鍼五分灸三壯伏而取之主腰痛尻重不能擧發腫小便赤黃
已上俱屬背部三行
承扶尻臀下陰股上橫紋中鍼五分禁灸主腋下腫脊腰尻臀陰股寒痛痔瘡小便不禁大便直出遺精胞寒又大便難者亦治
殷門承扶下六寸鍼五分禁灸主腰脊不可俛仰股外腫因瘀血注之
浮郄委陽上一寸屈膝取之鍼五分灸三壯主小腹熱大便堅膀胱經熱大腸結股外筋急
委陽膝腕橫紋尖外廉兩筋間委中外二寸屈身取之鍼七分灸三壯主陰跳遺小便難小腹堅痛引陰中淋瀝腰痛脊强瘈瘲癲疾頭痛筋急腋腫胸滿膨脹身熱飛屍遁注痿厥不仁
委中膝腕內膕橫紋中央動脈鍼五分禁灸凡患風痺腰脚重痛於此刺血久疾亦皆立已主小腹熱而偏痛尿赤難衄血不止腰痛挾脊至頭皆痛痔痛脇下腫痛脚弱膝攣腰尻重不能擧半身不遂熱病汗不出足熱厥逆餘同委陽
合陽直委中下一寸鍼五分灸五壯主腰脊强痛引腹膝股熱胻痠重㿗疝女子崩中腹痛腸澼陰痛
承筋脛後腨股中央從脚跟上七寸禁鍼灸三壯主治同承山
承山腨股下分肉間拱足去地一尺取之鍼七分灸五壯主頭痛鼻鼽衄指腫腰脊痛腹痛小腹疝氣大便難脚攣脛痠痺跟痛急足下熱不能久立轉筋霍亂瘈瘲久痔腫痛支腫寒熱汗不出
飛陽外踝上七寸骨後鍼五分灸三壯主頭痛目眩鼻衄頸項疼歷節風足指不得屈伸腰痛腨痛寒瘧狂瘧癲疾吐舌痓反折痔簒傷痛野鷄痔逆氣足痿失履不收
附陽外踝上三寸飛陽下鍼六分灸三壯主頭重痿厥風痺腨外廉骨痛四肢不擧瘈瘲時有寒熱
金門外踝下骨空陷中鍼三分灸三壯主癲疾馬癎反張屍厥暴死轉筋霍亂脚脛痠身戰不能久立
崐崘外踝後跟骨上陷中動脈鍼五分灸三壯主頭熱目眩如脫目痛赤腫鼻鼽衄腹痛腹脹喘逆大便洞泄體痛霍亂尻腰腫腨跟腫脚如裂不得履地風癎口噤瘧多汗小兒陰腫頭眩痛脚痿轉筋屍厥中惡吐逆咳喘暴痛
僕參足後跟骨下陷中拱足取之鍼三分灸七壯主足跟痛足痿癲癎吐舌鼓頷狂言見鬼恍惚屍厥煩痛轉筋霍亂小兒馬癎反折
申脈外踝下容爪甲白肉際陷中鍼三分禁灸主目反上視或赤痛從內眥始腰痛脛寒熱不能久立坐癲疾鼻衄
京骨足外側大骨下赤白肉際陷中鍼三分灸三壯主頭熱目眩白翳從內眥始鼻衄鼻不利涕黃頸項强痛脊背及脚難以俛仰痓瘧癲狂驚悸不食痰注髀樞痛淋瀝
束骨足小指外側本節後陷中鍼三分灸三壯主目眩目赤爛耳聾項强腰痛腸澼癲狂大便時頭痛瘧疾從脚脛至髀樞中痛不可擧
通谷足小指外側本節前陷中鍼二分灸三壯主頭重頭痛目眩咽瘡鼻衄淸涕項强痛胸脇滿心下悸留飮數欠熱病汗不出
至陰足小指端外側去爪甲角如韭葉鍼一分灸三壯主頭風鼻塞鼻鼽淸涕耳鳴聾胸脇痛無常處腰脇引痛小便不利失精風寒從足小指起脈痺轉筋寒瘧汗不出足下熱
足少陰穴二十七湧泉然谷太谿溢太鍾水泉照海深復溜交信築濱實陰谷膝內附骨後已上從足走至膝橫骨大赫聯氣穴四滿中注肓兪臍商曲石關陰都密通谷幽門寸半開折量腹上分十一步郞神封膺靈虛神藏或中兪府畢
足少陰腎經左右五十四穴酉時自至陰交與足心湧泉循膝腹上行至胸兪府穴止
湧泉脚掌中心屈足捲指取之鍼三分灸三壯主目眩喉痺脇滿心中結熱心痛咳嗽身熱風癎腰痛女子如姙娠五指端盡痛足不得履地引入腹中痛
然谷內踝前起骨下陷中鍼三分灸三壯刺此多見血令人立飢欲食主喉痺舌下腫涎出喘氣咳唾血消渴心恐懼洞泄胸中寒脈代溫瘧陰縮內腫小腹寒疝搶胸脇淋瀝男子精溢胻痰腑腫不能履地一足寒一足熱小兒初生臍風口噤
太谿內踝後五分跟骨間動脈陷中鍼三分灸三壯主咽腫嘔吐口中如膠善噫咳逆咳嗽唾血脇痛腹痛痃癖疝瘕積聚與陰相通及足淸不仁熱病多汗黃疸多熱少寒大便難
太鍾太谿下五分鍼二分灸三壯主實則小便淋閉洒洒腰脊强痛大便閉澁嗜臥口中熱虛則嘔逆多寒欲閉戶而處少氣不足胸脹喘息舌乾咽中多噎不得下善驚恐不樂喉中鳴咳唾血腹滿便難多寒少熱
水泉太谿下一寸鍼二分灸三壯主月事不來來卽心下悶痛目不能遠視陰挺出小便淋瀝腹中痛
照海內踝下四分微前小骨下鍼四分灸三壯主嗌乾四肢解怠善悲不樂久瘧卒疝小腹痛嘔吐嗜臥大風偏枯不遂女子淋瀝陰挺出陰暴起疝小腹熱而偏痛大風默默不知所痛視如不明
復溜內踝後上二寸動脈中鍼三分灸五壯主目昏口舌乾涎自出腹鳴鼓脹水腫視溺靑赤黃白黑靑取井赤取滎黃取兪白取經黑取合血氣泄後腫五淋小便如散火骨寒熱汗注不止腰脊痛不可起坐脚後廉急不可前却足胕上痛風逆四肢廢
交信內踝上二寸復溜前三陰交後筋骨間鍼四分灸三壯主氣淋㿉疝陰急股引腨內廉骨痛泄痢赤白女子崩漏
築濱內踝上腨分中骨後大筋上小筋下屈膝取之鍼三分灸五壯主小兒疝痛不得乳癲狂嘔沫足腨痛
陰谷膝內附骨後大筋下小筋上動脈屈膝取之鍼四分灸三壯主舌下腫膝痛如錐股內廉痛陰痿婦人漏下心腹脹滿不得息小便黃
已上俱足膝部
橫骨陰上橫骨中央宛曲如仰月陷中曲骨外一寸半禁鍼灸三壯主五臟虛竭腹脹小便難失精陰痛
大赫氣穴下一寸鍼一寸灸五壯主虛勞失精陰上縮莖中痛灸三十壯女子赤沃
氣穴四滿下一寸左名氣穴右名子戶鍼一寸灸五壯主月水不通腰脊痛時泄利
四滿中注下一寸鍼一寸灸五壯主腹痛奔豚臍下積疝婦人胞中惡血㽲痛
中注肩兪下一寸鍼一寸灸五壯主小腹熱大便燥
肓兪平神闕外一寸半鍼一寸灸五壯主大便燥腹痛及大腹寒疝小腹有熱
商曲石關下一寸鍼一寸灸五壯主腹中積聚切痛不食
石關陰都下一寸鍼一寸灸五壯主多嘔脊强不開大便氣結心滿痓反折婦人胞中惡血逆痛
陰都通谷下一寸鍼一寸灸三壯主多唾嘔沫心滿氣逆腸鳴熱瘧便難婦人無子胞中惡血絞痛不可忍
通谷幽門下一寸鍼五分灸五壯主頭痛目昏鼻鼽淸涕項强口喎暴瘖咽喉不利心中憤鬱驚悸嘔吐胸滿留飮癖積
幽門平巨闕外一寸半鍼五分灸五壯主善嘔涎唾沫食飮不下泄有膿血胸痛煩悶健忘腹脹滿氣逆
已上俱腹部二行
步郞神封下一寸六分去中庭外二寸鍼四分灸五壯主鼻塞胸脇支滿喘息不得擧臂
神封靈虛下一寸六分鍼四分灸五壯主胸滿不得息咳逆乳癰惡寒
靈虛神藏下一寸六分鍼四分灸五壯主胸脇支滿喘氣嘔吐不食
神藏或中下一寸六分鍼四分灸五壯主咳嗽餘同靈虛
或中兪府下一寸六分鍼四分灸五壯主喘悸餘同靈虛
兪府巨骨下去璇璣外二寸鍼灸主治同靈虛
已上俱屬膺部二行陷中仰而取之
九穴心胞手厥陰天池天泉曲澤深郄門間使內關對太陵勞宮中衝侵
手厥陰心胞絡經左右一十八穴戌時自兪府交與乳傍天池循手臂下行至中指中衝穴止
天池乳外二寸側脇陷中鍼三分灸三壯主頭痛寒熱胸滿腋腫上氣喉中有聲
天泉曲腋下二寸擧臂取之鍼三分灸三壯主咳逆胸脇支滿膺背胛臂內廉骨痛
曲澤肘腕內橫紋中央動脈曲肘取之鍼二分灸三壯主心痛逆氣嘔涎或血善驚及傷寒溫病身熱口乾肘瘈掣痛搖頭
郄門太陵後五寸鍼五分灸五壯主心痛衄血嘔血驚恐神氣不足
間使太陵後三寸鍼六分灸七壯主胸痺引背痛心懸如飢卒心痛肘內廉痛熱病煩心喜噦喜動惡風寒嘔吐掌熱多驚腋腫肘攣急
內關太陵後二寸主面赤熱目昏目赤支滿中風肘攣實心暴痛虛心煩惕惕鍼六分灸三壯
太陵掌後橫紋兩筋兩骨陷中鍼六分灸三壯主頭痛目赤舌本痛喉痺嗌乾咳逆嘔熱喘急喜笑喜驚手掣手攣及肘攣腋腫心痛煩悶掌熱身熱如火一切風熱無汗瘧疾瘡疥
勞宮手掌橫紋中心屈中指取之鍼三分灸三壯主咽嗌痛大小便見血不止風熱善怒喜笑熱病汗不出怵惕胸脇不可反側咳喘溺赤嘔吐血氣逆噫不止食不下善渴口中爛手痺掌熱黃疸目黃
中衝手中指端去爪甲如韭葉陷中鍼一分灸一壯主頭痛如破神氣不足失忘餘同太陵
二十三穴手少陽關衝液門中渚傍陽池外關支溝正會宗三陽四瀆長天井淸冷淵消濼臑會肩髎天髎堂天牖翳風瘈脈靑顱顖角孫絲竹張禾髎耳門聽有常
手少陽三焦經左右四十六穴亥時自中衝交與手四指關衝循臂上行至面耳門穴止
關衝手四指端外側去爪甲角如韭葉鍼一分灸三壯主風眩頭痛目翳舌卷舌本痛口乾喉痺心煩臂外廉痛手不及頭肘疼不能自帶衣肩臂痠重心痛風熱病煩悶汗不出掌中熱身熱如火或寒霍亂氣逆不得臥
液門手小指次指本節前陷中鍼二分灸三壯主頭痛面熱無汗風寒熱耳痛聾鳴目澁目眩齒痛面赤咽外腫內如息肉寒厥痎瘧呼吸短氣喜驚臂痛不能上下
中渚手小指次指本節後陷中握掌取之鍼二分灸三壯主頭重頷顱熱痛目昏面赤咽腫嗌痛耳聾痛肘臂痛手指不得屈伸熱病汗不出目生翳膜久瘧寒熱
陽池手掌背橫紋陷中鍼二分灸三壯主熱病汗不出寒熱瘧或因折傷手腕捉物不得肩臂痛不得擧
外關陽池後二寸鍼三分灸三壯主肘腕痠重不得屈伸手指盡痛耳渾渾無所聞臂痿不仁
支溝陽池後三寸兩筋骨間鍼二分灸三壯主面赤目赤嗌痛暴瘖口噤嘔吐霍亂腋痛及眞心痛肘臂痠痺馬刀腫瘻漏瘡疥女人脊急四肢不擧熱病汗不出
會宗支溝外傍一寸空中灸三壯主耳聾肌膚痛風癎
三陽絡陽池後四寸禁鍼灸七壯主嗜臥四肢不欲動搖耳卒聾齒齲暴瘖不言
四瀆肘前五寸外廉陷中主呼吸短氣咽中如息肉狀耳暴聾下牙痛
天井肘上大骨後一寸兩筋陷中屈肘取之鍼一寸灸三壯主大風默默不知所痛瘧食時發心痛驚瘈癲癎吐舌羊鳴戾頸肩痛痿痺麻木咳嗽唾膿
淸冷淵肘上三寸伸肘擧臂取之灸三壯主肩不擧頭痛目黃脇痛振寒
消濼肩下臂外開腋斜肘分取之鍼五分灸三壯主頭痛項如拔頸有大氣寒熱痺
臑會臂前廉去肩頭三寸鍼五分灸五壯主癭瘤氣咽腫寒熱瘰癧癲疾肘節痺臂酸重腋急痛肘臂痛難屈伸
肩髎肩端外陷臑會上斜擧臂取之鍼七分灸三壯主臂痛重不擧
天髎缺盆上毖骨際陷中鍼八分灸三壯主肩臂肘痛或引頸項急寒熱胸滿缺盆中痛汗不出
天牖耳下頸大筋外髮際上一寸禁用鍼灸
翳風耳珠後陷中按之引耳中鍼三分灸七壯主耳痛鳴聾口噤口眼喎斜下牙齒痛失欠脫顋頰腫牙車急痛
瘈脈耳本後鷄足靑脈上禁用鍼灸
顱顖耳後上靑脈間禁鍼灸七壯主頭重目昏風聾耳痛塞耳痛鳴嘔吐胸脇引痛不得俛仰及發癎風瘲
角孫耳廓上中間髮際下開口有空禁鍼灸三壯主目生膚翳牙痛頸腫項痛
絲竹眉尾骨後陷中鍼三分禁灸
禾髎耳門前兌髮下橫動脈鍼三分禁灸主風痛頭重牙車急耳鳴頷頰腫
耳門耳前起肉當耳缺處鍼三分灸三壯主耳痛鳴聾有膿汁出生瘡䏄耳聤耳齒痛
少陽之經瞳子髎四十三穴行迢迢聽會上關頷厭集懸顱懸釐曲鬢翹率谷本神及陽白臨泣目窓正營招承靈天衝浮白次完骨竅陰腦空搖風池肩井淵腋部輒筋日月京門標帶脈五樞維道續居髎環跳風市邀下瀆陽關陽陵穴陽交外丘光明宵陽輔懸鍾坵墟外足臨泣地五俠谿第四指端竅陰畢
足少陽膽經左右八十六穴子時自耳門交與目眥瞳子髎循頭耳側脇下行至足小指竅陰穴止
瞳子髎去目外眥五分禁用鍼灸
聽會耳珠前陷中開口有空鍼三分灸五壯主耳鳴聾齒痛口噤牙車急痛或脫嘔吐骨痠癲狂瘈瘲
上關耳前起骨上廉開口有空禁鍼灸三壯主靑盲耳痛鳴聾口喎脣吻强口沫出目眩牙車緊瘈瘲
頷厭對耳額角外鍼五分灸三壯主風眩目無所見偏頭痛引目外眥急耳鳴好啑頸痛
懸顱斜上額角中在懸釐間鍼三分灸三壯主面皮赤腫身熱煩滿汗不出餘同頷厭
懸釐從額斜上頭角下陷鍼三分灸三壯主偏頭痛目外眥赤痛面赤痛羊癲煩滿熱病汗不出
曲鬢耳上入髮際曲隅陷中鼓頷有空以耳掩前尖處是穴鍼三分灸三壯主暴瘖齒齲頰頷腫口噤牙車急痛
率谷耳上入髮際一寸半鍼三分灸三壯主煩滿嘔吐醉傷酒風目眩頰膈胃寒痰腦角眩痛不食
本神臨泣外一寸半主癲疾嘔吐涎沫小兒驚癎
陽白眉上一寸直瞳子鍼二分灸三壯主瞳子痛痒昏蒙目系急上揷頭目痛目眵背寒
臨泣當目直上入髮際五分鍼三分禁灸主中風不識人目翳多淚風眩鼻塞腋腫喜囓胸痺心痛脇痛瘧日兩發
目窓臨泣後一寸鍼三分灸五壯主熱逆頭疼目眩脣吻强上齒痛目外眥赤不明寒熱汗不出
正營目窓後一寸鍼三分灸五壯主諸陽之熱
承靈正營後一寸半鍼三分灸五壯主腦風頭痛惡風寒鼻衄喘急
天衝承靈後一寸半耳上如前三分鍼三分灸三壯主頭痛牙腫癲痙善驚恐
浮白耳後入髮際一寸鍼三分灸七壯主齒痛耳鳴頸項癰腫癭瘤肩背痛手縱足緩中滿喘息咳逆痰沫
完骨耳後入髮際四分鍼三分灸七壯主頭面痛口喎牙車急齒痛喉痺頸項腫頰腫引耳後痛肘腫足痿癲疾僵仆狂瘧小便黃赤
竅陰完骨上枕骨下搖耳有空鍼三分灸七壯主頭痛如錐頷痛引耳耳鳴舌本出血及舌寒口乾心煩臂外肘節痺不及頭鼻管疽發爲厲鼻衄及四肢轉筋癰疽
腦空承靈後挾玉枕傍枕骨下陷中搖耳有空鍼四分灸三壯主腦風頭痛目眩耳鳴聾鼻衄鼻疽發爲厲項强寒熱癲疾羸瘦昔魏武患頭風發卽心悶亂目眩華陀灸之立愈
風池耳後一寸半橫挾風府鍼三分灸七壯至一百壯止主腦疼肺風面赤而腫目昏項强鼻衄咽喉僂引項攣不收寒熱癲仆煩滿汗不出痎瘧寒熱溫病汗不出目眩頭痛淚出欠氣目眥赤痛氣發耳塞口僻項背傴僂
肩井缺盆骨後一寸半以三指按取之當中指下陷中鍼六分灸七壯主五勞七傷頸項强背膊悶兩手不得向頭或因撲傷腰髖疼脚氣上攻婦人墮胎後手足厥逆咳逆寒熱悽索氣不得臥
淵腋側腋下三寸陷中擧臂取之禁用鍼灸
輒筋淵腋前一寸鍼入六分灸三壯主胸暴滿喘息不得臥
日月期門下五分乳下三肋端鍼七分灸五壯主小腹熱欲走太息喜怒不常多言語唾不止四肢不收
京門監骨下腰中挾脊處季肋本鍼三分灸三壯主腰痛不得俛仰寒熱䐜脹引背不得息小便赤澁小腹痛腫腸鳴洞泄髀樞引痛肩背寒痓肩胛內廉痛脊痓反折體痛
帶脈季肋下一寸八分鍼六分灸五壯主婦人小腹堅痛月水不調赤白帶裏急瘈瘲
五樞水道外一寸半鍼一寸灸五壯主男子寒疝陰卵上入小腹痛婦人帶下赤白裏急瘈瘲
維道章門下五寸三分鍼八分灸三壯主嘔逆不止三焦不調水腫咳逆
居髎章門下八寸三分陷中鍼八分灸三壯主腰引小腹痛肩引胸臂攣急手臂擧不及肩
環跳髀樞碾子骨後宛宛中側臥踡上足伸下足取之鍼一寸灸五十壯主風濕冷痺風疹偏風半身不遂腰胯痛不得轉側及胸脇痛無常處腰脇相引急痛髀樞中痛脛痛脛痺不仁
風市膝上外廉兩筋中以兩手着腿中指盡處是穴鍼五分灸五壯主厲風瘡
下犢膝上五寸大骨外分肉陷中禁用鍼灸
陽關陽陵泉上二寸犢鼻外廉陷中禁用鍼灸
陽陵泉膝品骨下一寸外廉兩骨陷中以蹲坐取之鍼六分灸七壯至七七壯主膝伸不屈冷痺偏風半身不遂脚冷無血色及頭痛寒熱口苦咽不利頭面腫胸脇滿心中恐如人捕
陽交與外丘竝斜向三陽分肉間鍼六分灸三壯主寒厥驚狂喉痺胸滿面腫寒痺膝脛不收
外丘足外踝上七寸骨陷中鍼五分灸三壯主膚痛痿痺胸脇脹滿頸項痛惡風寒癲疾
光明外踝上五寸鍼七分灸五壯主熱病汗不出卒狂虛則痠痺坐不能起實則足脛熱膝痛身體不仁膝脛痠痛無力手足偏小
陽輔外踝上四寸附骨前絶骨端鍼五分灸三壯主腰痛如坐水中如錘膝下膚腫筋瘈諸節盡痛痛無常處腋下腫瘻漏馬刀喉痺膝䯒痠風痺不仁寒熱脇痛
懸鍾外踝上三寸動脈中鍼五分灸三壯主心腹脹滿胃熱不食膝脛痛筋攣足不收五淋濕痺流腫筋急瘈瘲小兒腹滿不食四肢不擧風勞身重
坵墟足外踝下微前陷中去臨泣三寸鍼五分灸三壯主頭腫目昏生翳胸脇滿痛不得息久瘧振寒腋下痛痿厥坐不能起髀樞中痛腿脛痠轉筋卒疝小腹堅寒熱
臨泣俠谿上一寸半陷中鍼三分灸三壯主目眩目痛枕骨痛心痛胸滿缺盆中腋下腫馬刀傷痿大風周痺痛無常處氣喘痎瘧日西發婦人乳癰月事不利小兒驚癎
地五俠谿上一寸禁用鍼灸
俠谿足小指四指本節前歧骨陷中鍼三分灸三壯主目外眥赤目眩目系急目痒耳聾鳴頰頷腫胸脇痛滿不可轉側痛無常處瘧足痛腋腫馬刀婦人小腹堅痛月水不通乳腫潰胸中寒如風狀頭眩頰痛
竅陰足第四指端外側去爪甲角如韭葉鍼一分灸三壯主頭痛心煩喉痺舌强口乾暴聾脇痛咳逆不得息熱病汗不出肘不可擧四肢轉筋足煩癰疽
一十三穴足厥陰大敦行間太衝侵中封蠡溝中都近膝關曲泉陰包臨五里陰廉羊矢穴章門常對期門深
足厥陰肝經左右二十六穴丑時自竅陰交與足大指端大敦循膝股上行至腹期門穴止寅時復行於肺經也
大敦足大指端去爪甲如韭葉後三毛中鍼三分灸三壯主卒疝偏墜及小便數遺溺陰頭中痛陰跳上入腹連臍痛病左灸右病右灸左又治心痛腹脹腹痛中熱喜寐屍厥婦人血崩不止五淋噦噫
行間足大指次指歧骨間動脈陷中鍼三分灸三壯主目盲淚出口喎嗌乾咳逆嘔血心痛面蒼黑欲死胸背痛腹脹煩渴腰痛寒疝小腹腫溺難白濁莖中痛癲疾四肢逆冷婦人月水不利赤白帶下或身有反敗陰寒振寒溲白尿難痛
太衝行間上二寸動脈中鍼三分灸三壯主脣腫喉鳴嗌乾腋腫馬刀嘔逆嘔血善渴脇滿發寒腰引小腹痛小便如淋㿉疝小腹腫溏泄遺溺陰痛面色蒼及足寒大便難發寒胕腫內踝前痛胻痠女人崩漏小兒卒疝
中封足內踝前一寸陷中仰足取之鍼四分灸三壯主咽偏腫難咽嗌乾善渴痎瘧色蒼振寒小腹腫繞臍痛足逆冷寒疝引腰痛或身微熱小腹痛溲白尿難痛身黃身重內踝前痛膝腫瘈厥身體不仁㿗疝癃暴痛痿厥
蠡溝內踝上五寸鍼二分灸三壯主卒疝小腹腫時小腹暴痛小便癃閉數噫恐悸少氣腹痛咽如有息肉背拘急女子赤白帶下暴腹刺痛
中都內踝上七寸脛骨中鍼三分灸五壯主腸澼㿉疝小腹痛婦人崩中因惡露不絶足下熱脛寒不能久立濕痺不能行
膝關犢鼻下二寸向裏陷中鍼三分灸五壯主咽痛風痺膝內痛引臏不可屈伸
曲泉膝內輔骨下橫紋尖陷中屈膝取之鍼六分灸三壯主㿉疝陰股痛脇滿小便難癃閉少氣泄利四肢不擧身熱目眩汗不出膝痛筋攣發狂衄血喘呼咽痛頭風失精下利膿血陰腫婦人血瘕按之如湯浸股內小腹腫陰挺出
陰包膝上四寸股內廉兩筋間灸三壯主腰尻引小腹痛溺不禁
五里氣衝下三寸陰股中動脈灸五壯主熱閉不得溺嗜臥四肢不得動搖
陰廉氣衝下二寸動脈中灸三壯主婦人絶産若未經生産者灸三壯卽有子
羊矢氣衝外一寸
章門臍上二寸橫取六寸側脇季肋端陷中側臥屈上足伸下足擧臂取之鍼八分灸三壯至百壯止主噦噫嘔吐咳逆或吐無所出胸脇滿痛喘息心痛煩熱傷飽黃瘦賁豚腹腫腸鳴脊强四肢懈惰善恐少氣厥逆肩臂不擧熱中善食寒中洞瀉石水身腫諸漏
期門不容外一寸半乳下二肋端鍼七分灸五壯主胸中熱脇脹心痛氣短喜酸腹大堅小腹尤大小便難陰下縱賁豚上下霍亂泄注大喘婦人産餘疾
督脈中行二十七長强腰兪陽關密命門懸樞接脊中筋束至陽靈臺逸神道身柱陶道長大杼平肩二十一瘂門風府腦戶湥强間後頂百會率前頂顖會上星圓神庭素髎水溝窟兌端開口脣中央齦交脣內任督畢
督脈二十七穴背部中行屬陽
長强背脊骶尾骨下陷中趺坐地上取之鍼二分日灸三十壯至二百壯止愼房事此痔根本忌冷主心痛腸風下血五痔疳蝕小兒脫肛瀉血秋湥不較驚癎瘈瘲吐注驚恐失精目昏頭重洞瀉腰脊强痛寒痓癲疾
腰兪二十一節鍼二分灸七壯至四十九壯止忌房事主汗不出足淸不仁腰脊强溫瘧痎瘧
陽關十六節鍼五分灸三壯主脛痺不仁
命門十四節鍼五分灸三壯主頭痛如破身熱如火汗不出瘈瘲裏急腰腹引痛
懸樞十三節鍼三分灸三壯主腰脊不得屈伸腹中上下積氣水糓不化下痢十二節名接脊十節名中柱明堂不載
脊中十一節禁鍼灸誤用令人傴僂
筋束九節鍼五分灸三壯主驚癎狂走癲疾脊急强目轉上垂
至陽七節鍼五分灸三壯主脛痠四肢重痛怒氣難言
靈臺六節禁鍼灸五壯主熱病溫瘧汗不出
神道五節禁鍼灸三壯主腰脊急强痎瘧恍惚悲愁健忘驚悸寒熱往來熱喘目昏頭痛
身柱三節鍼五分灸五壯主癲疾瘈瘲怒欲殺人胸熱口乾煩渴喘息頭痛吐而不出
陶道一節鍼五分灸五壯主頭重目眩洒淅寒熱頭痛脊强項如拔目昏如脫
大杼一椎上平肩節中鍼五分灸七壯至四十九壯止主五勞七傷溫瘧痎瘧痓骨膞悶項强不得回顧傷寒熱盛煩嘔風勞食氣已上背部中行每節歧骨空中俱俛而取之
瘂門項後入髮際五分宛宛中鍼入四分禁灸
風府腦戶下一寸半大筋內鍼四分禁灸二穴誤灸令人瘂
腦戶强間下一寸半枕骨上鍼三分禁灸
强間後頂下一寸半鍼三分灸七壯主頭如鍼刺項如拔瘈瘲癲癎心煩吐涎沫發無時
後頂百會下一寸半鍼四分灸五壯主風眩目視𥉂𥉂額顱上痛頂惡風寒諸陽之熱逆癲疾嘔
百會前頂上一寸半頭頂中心旋毛中鍼三分灸百五十壯卽停三五日訖遶四圍以三稜鍼刺令出血以井花水淋之令氣宣通頻灸拔氣上升令人眼闇主脫肛風癎靑風心風角弓反張羊鳴多哭言語不擇發時卽死吐沫心中熱悶頭風多睡心煩驚悸健忘飮食無味飮酒面赤頭重鼻塞目泣出耳鳴聾
前頂顖會上一寸半骨陷中鍼四分灸三壯主頭風熱痛頭腫風癎小兒驚癎面赤腫鼻多淸涕項痛目眩
顖會上星上一寸禁鍼灸二七壯主鼻塞不聞香臭頭風痛白屑起多睡驚癎戴目上視不識人目眩面腫
上星神庭上五分鍼三分灸三壯至百五十壯止多灸拔氣上升令人眼闇主頭風頭腫皮腫頭痛面腫鼻塞目眩目睛痛痰瘧振寒熱病汗不出
神庭額前直鼻入髮際五分禁鍼誤用令人癲目暗灸二七壯至百壯止主風癎癲風羊鳴角弓反張披髮歌哭驚悸不得安寢喘渴頭痛目昏目泣出鼻流淸涕
素髎鼻準上陷中鍼三分禁灸
水溝鼻準下人中中直脣取之鍼三分灸三壯主消渴水氣身腫癲癎乍喜乍哭牙關不開面腫脣動肺風狀如蟲行寒熱頭痛喘渴目不可視鼻不聞香臭口喎不能開寒熱卒中風面腫
兌端上脣中央尖尖上灸三壯主脣吻强上齒齲痛癲疾吐沫小便黃舌乾消渴衄血不止
齦交脣內齒上縫中央爲任督之會可逆刺之鍼三分灸三壯主鼻窒喘息不利口喎僻多涕鼽衄有瘡鼻生息肉鼻頭額頞中痛鼻中蝕瘡口噤項如拔面赤頰中痛心煩痛頸項急小兒面瘡久不可已上俱頭部中行
任脈三八起陰會曲骨中極關元銳石門氣海陰交仍神闕水分下脘配建里中上脘相連巨闕鳩尾蔽骨下中庭膻中慕玉堂紫宮華蓋璇璣夜天突結喉是廉泉脣下宛宛承漿舍
任脈二十四穴腹部中行屬陰
會陰肛門前前陰後兩陰間鍼二寸灸三壯主痔與陰相通者死陰中諸病前後相引痛不得大小便陰寒衝心女子月經不通
曲骨中極下一寸毛際陷中鍼一寸半灸五壯主小便脹血癃小便難及㿗疝小腹痛婦人赤白帶下
中極臍下四寸鍼一寸二分日灸三十壯至三百壯止主淋疾小便赤尿道痛臍下積塊如石婦人因産惡露不止遂成疝瘕或月事不調血結成塊拘攣腹疝月水不下乳餘疾絶子陰痒子門不端小腹苦寒賁豚搶心飢不能食腹脹經閉不通小便不利及失精恍惚屍厥煩痛
關元臍下三寸鍼二寸日灸七壯至三十壯十日灸三百壯止主臍下㽲痛或結血狀如覆杯婦人赤白帶下或因産惡露不止斷緒産道及脇下脹滿小腹熱而偏痛臍下卅六疾不得小便皆治及腸中尿血脬轉氣淋血淋石淋又小便數及泄痢不止石水賁豚氣入小腹暴疝痛身熱頭痛往來
石門又名丹田臍下二寸鍼五分灸二七壯至一百壯止惟女人灸之絶産主大便閉塞氣結心腹堅滿痛引陰中不得小便幷小腹中拘急暴痛汗出幷水氣行皮中小腹皮敦敦然或小便黃赤氣滿不欲食糓入不化嘔吐賁豚氣上入小腹疝氣遊行五臟繞臍疝痛衝胸不得息
氣海臍下一寸半鍼一寸二分灸三十壯年高者灸一百壯主臟氣虛憊一切氣疾小腹疝氣遊行五臟腹中切痛冷氣衝心驚不得臥婦人惡露不止繞臍疼痛氣結成塊狀如覆杯小便赤澁
陰交臍下一寸鍼八分日灸三七壯至七百壯止主臍下熱水氣痛狀如刀攪作塊狀如覆杯婦人月水不調崩中帶下或因産後惡露不止繞臍冷痛臍下寒疝㽲痛
神闕卽臍中央禁鍼灸百壯小兒灸五壯至七壯主腹大繞臍疼痛水腫鼓脹腸中雷鳴狀如水聲久冷虛憊泄利不止及小兒妳利不絶
水分鳩尾下六寸禁鍼日灸七壯至四百止若是水腫宜鍼入一寸灸之大良主水腫腹脹腹痛堅硬繞臍衝胸不得息
下脘鳩尾下五寸鍼一寸日灸二七壯至二百壯止主腹胃不調不能食腸堅腹痛胃脹癖塊脈厥厥動日漸羸瘦糓食不化
建里鳩尾下四寸鍼六分禁灸
中脘鳩尾下三寸鍼一寸二分日灸二七壯累灸至一百壯止主頭熱目黃鼻鼽衄背與心相引而痛停水喘脹脇下堅痛寒中傷飽飮食不化腹熱喜渴多涎有蛔腹脹便堅翻胃霍亂心痛熱溫痎瘧天行傷寒或因讀書得賁豚氣心悶伏梁氣如覆杯憂思損傷氣積腹中甚痛作膿腫往來上下疝氣衝胸冒死不知人
上脘鳩尾下二寸鍼八分日灸二七壯至一百壯止不瘥更倍之主心中煩熱脹滿不能食霍亂吐利心痛不得臥心風驚悸悶噦伏梁氣賁豚氣風癎熱痛身熱汗不出三蟲多涎
巨闕鳩尾下一寸鍼一寸二分日灸七壯至四十九壯止主心中煩悶熱病胸中痰飮息賁唾血風癲浪言或作馬鳴不食無力數種心痛蟲痛蠱毒霍亂不識人及腹滿暴痛汗出手臂不擧
鳩尾臆前蔽骨下五分無蔽骨者從歧骨際下行一寸取之言其骨垂下如鳩尾之形也禁用鍼灸已上腹部中行俱正立取之
中庭鳩尾上一寸膻中下一寸六分陷中鍼三分灸五壯主胸脇支滿嘔逆飮食不下
膻中玉堂下一寸六分陷中橫直兩乳中間不宜鍼灸七壯至四十九壯止主肺癰咳嗽上氣唾膿不食胸中氣滿如塞
玉堂紫宮下一寸六分陷中鍼三分灸五壯主胸滿喘息膺骨痛嘔逆上氣煩心嘔吐寒痰
紫宮華蓋下一寸六分陷中鍼三分灸五壯主胸脇滿痛膺骨疼飮食不下嘔逆上氣煩心
華蓋璇璣下一寸六分陷中鍼三分灸五壯主胸脇支滿痛引胸中咳逆上氣喘不能言
璇璣天突下一寸陷中鍼三分灸五壯主胸皮滿痛喉痺咽腫水漿不下已上膺部中行六穴乃任脈所發俱仰而取之
天突頸結喉下一寸空潭宛宛中乃陰維任脈之會也低鍼取之鍼一寸灸三壯主咳嗽上氣噎塞胸中喉內狀如水鷄聲肺癰唾膿血氣壅不通喉中熱瘡不得下食挾舌縫脈靑暴怖氣哽喉痺咽乾咳逆喘急及肩背痛漏頸痛
廉泉頷下結喉上舌本間鍼三分灸三壯主舌下腫難言瘈瘲涎多咳嗽少氣喘息嘔沫口噤舌根急縮飮食難下
承漿下脣下宛宛陷中開口取之鍼二分灸三壯或四十九壯停四五日灸多則恐傷陽明脈斷令風不差此艾炷止許一分半大主偏風口喎面腫面風口不開口中生瘡目眩瞑小便黃或不禁消渴嗜飮及暴瘂不能言
右經絡依明堂舊文而修以七字爲句註中治法悉依銅人鍼灸經其鍼灸湥淺多少遵素問原未載者不敢强註
十五絡脈
絡穴俱在兩經中間乃交經過終之處十二經絡周流迭運榮於肢節別有三絡陽蹻絡陰蹻絡脾之絡是也此與形色問證出醫經小學
手太陰絡爲列缺手少陰絡卽通里手厥陰絡爲內關手太陽絡支正是手陽明絡偏歷當手少陽絡外關位足太陽絡號飛陽足陽明絡豊隆議足少陽絡爲光明足太陰絡公孫寄足少陰絡名太鍾足厥陰絡蠡溝配陽督之絡號長强陰任絡乃會陰地脾大絡兮稱大包十五絡穴君須記
奇經八脈
督脈起自下極兪竝於脊裏上風府過腦額鼻入斷交爲陽脈海都綱要
督之爲言都也陽脈都會男子之主
任脈起於中極底上腹循喉承漿裏陰脈之海姙所謂
生養之源女子之主
衝脈卽氣衝乃胃脈發源出胞循脊中從腹會咽絡口脣女人成經爲血室脈竝少陰之腎經與任督本於陰會督任氣衝三脈竝起而異行
皆始於氣衝一原而分三歧督脈行背而應乎陽任脈行腹而應乎陰衝脈自足至頭若衝衝而直行於上爲十二經脈之海總領諸經氣血也三脈固起於氣衝氣衝又起胃脈源知此則知胃氣爲本矣
陽蹻起足之跟裏循外踝上申脈入風池脈行於背爲陽陰蹻內踝照海循咽嗌脈行於腹爲陰蹻者捷也言此脈之行如足之捷也本足陰陽脈別支
諸陰交起陰維脈發足少陰築賓郄諸陽會起陽維脈太陽之郄金門是
維持也陽維持諸陽陰維持諸陰陰陽不相維則悵然失志不能自收拾主持其身故陽維病屬表多寒熱陰維病屬裏多心痛
陽維所發別于金門以陽交爲郄與手足太陽及蹻脈會于肩兪與手足少陽會于天髎及會肩井與足少陽會于陽白上本神臨泣正營腦空下至風池與督脈會于風池瘂門此陽維之脈起于諸陽之交也陰維之郄曰築賓與足太陰厥陰會于府舍期門又與任脈會于廉泉天突此陰維起于諸陰之交會也
帶脈周回季肋間回繞周身總束諸脈如束帶然起於季肋卽章門脇下接腰骨之間會於維道足少陽臟腑筋骨髓氣血脈交相維系順其常
此奇經八脈相連相會維系諸經乃順其常人脈隆甚入於八脈泛溢橫流却不還流於諸經故十二經亦不能拘制因此受邪畜熱則爲瘡瘍熱毒當以砭刺也經云腑會中脘穴臟會章門穴筋會陽陵泉穴髓會絶骨穴血會膈兪穴骨會大杼穴脈會太淵穴氣會膻中穴此八會之穴也
奇經主病
奇經病非自生蓋因諸經溢出而流入之也
陽維之病苦寒熱陰維之病苦心痛陽蹻之病陽急而狂奔陰蹻之病陰急而足直衝病則氣逆而裏急督病則脊强而折厥任病則男疝而女帶瘕帶病則腹脹滿而腰溶溶其衝任二經是又婦人乳血月候所從出男女之異正在此處奇經之脈其如是乎
臟腑
臟腑總論
先儒嘆世人務窮天地萬物之理不知一身五臟六腑毛髮筋骨之所存況醫者乎
臟者藏平也藏諸神而精氣流通也腑者府庫也出納轉輸之謂也臟腑兄弟也同氣而異形耳素問曰五臟者藏精氣而不瀉故滿而不能實六腑者傳化物而不藏故實而不能滿所以然者水糓入口則胃實而腸虛食下則腸實而胃虛故曰實而不能滿滿而不能實也難經曰呼出心與肺吸入腎與肝呼吸之間脾受糓味言心肺在上爲陽肝腎在下爲陰脾居中州而播敷四臟以爲一身之運斡也又曰五臟六腑皆相近而心肺獨與大腸小腸相遠者何也經言心榮肺衛通行陽氣故居在上大小腸傳陰氣而下故居在下所以相去而遠也觀素難所論臟腑分陰分陽而脾胃其中之太極矣乎至於氣血多少體用上下亦不可以不知詩曰多氣多血經須記手經大腸足經胃多氣少血有六經三焦膽腎心脾肺多血少氣心胞絡膀胱小腸肝所異病値氣血少者補之多者損之
此事難知曰天六腑氣表其體在上其用在下膽胃膀胱大腸小腸地五臟血裏其體在下其用在上耳目口鼻言陰陽互相爲用則天氣左旋而下降地氣右旋而上升氣血和表裏靜上下通如天地之泰然人身其小天地乎
氣屬陽象天左旋血屬陰象地右旋血從氣行其體靜而不動故氣血如磨形上轉而西下安不動雖云不動自有東行之意以其上動下靜不得不爾也
以聲色臭味常變言之肝主色
應春物皆有色五色皆肝變化然不特臟病徵於面也經言小腸謂赤腸大腸謂白腸膽謂靑腸胃謂黃腸膀胱謂黑腸言腑病當與色相合也又言赤脈靑脈黃脈白脈黑脈者言脈與色亦當相合也觀色爲醫家大務如此
自入爲靑入心爲赤入脾爲黃入肺爲白入腎爲黑假如中風肝爲心邪則知色當赤也心主臭應夏火能焦物五臭皆心所主自入爲焦臭入肝爲臊臭入脾爲香臭入肺爲腥臭入腎爲腐臭假如心經傷暑則知其症當惡臭也脾主味應季夏味自土生行五味以養五臟者脾所主也自入爲甘入肝爲酸入心爲苦入肺爲辛入腎爲鹹假如飮食勞倦以致脾邪入心則知當喜苦味也肺主聲應秋金之有聲也五聲皆肺所發自入爲悲卽哭也金氣肅殺悽慘入肝爲呼金勝肝故發爲呼入心爲言火尅金故述爲言入脾爲歌母見子則樂而歌入腎爲呻子見母則嬌而呻吟假如傷寒肺邪入心則知當譫言妄語也腎主液應冬水性濡潤五液皆出於腎分灌五臟自入爲唾腎主骨則腎之液從齒中而生入肝爲泣入心爲汗入脾爲涎入肺爲涕假如中濕爲腎邪入心則知當汗出不可止也
以主病要略言之三陰之脈榮於臟三陽之脈榮於腑陰陽和而無關格之患惟五臟不和則氣滯而爲九竅不通六腑不和則榮聚而爲癰疽
九竅耳目口鼻爲陽七竅大小便爲陰二竅蓋肝氣通於目目和則知白黑心氣通於舌舌和則知五味脾氣通於口口和則知糓味肺氣通於鼻鼻和則知香臭腎氣通於耳耳和則知五音五臟不和則榮衛不通邪氣不得外泄故九竅壅滯九竅旣滯則六腑陽氣亦不得通和於內內外不通故留結爲癰疽瘡癤
蓋邪在六腑則陽脈不和而氣留在內則陽氣太盛而陰氣不得相榮於下故曰關凡外感是動氣病而下竅不利者皆關之類也邪在五臟則陰脈不和而血留在內則陰氣太盛而陽氣不得相榮於上故曰格凡雜病由血所生而上竅不利者皆格之類也
經言是動者氣也所生者血也邪在氣氣爲是動邪在血血爲所生蓋氣先中於邪則留止不行而爲邪所動氣旣受邪必傳與血則血壅不行而不能潤澤經絡病所由生是知氣先病而血後病也但外感從氣而入雜病從血而出此又東垣獨得之見丹溪嘗分爲十二經歌括今悉纂於後條分故不重錄
陰陽俱甚陰中無陽陽中無陰陰陽相離使榮衛否塞氣血不相營運此則五臟六腑皆受邪也故曰關格關格者不得盡其命而死關格其百病之關鍵矣乎病有咳嗽泄痛㾬瘧者何也人與天地相參故五臟各以時感於寒則受病微則爲咳甚則爲泄爲痛春則肝先受之夏則心先受之餘倣此㾬者間日一發瘧者一日一發臟腑之瘧各不同當隨所狀而刺之刺法見後病有積聚者何也積者五臟所生其始發有常處其痛不離其部或上或下或左或右聚者六腑所成其始發無根本其痛無常處上下往來不定積者陰氣聚者陽氣故不同也凡陽病欲得寒冷又欲見人者屬腑陰病欲得溫熱又欲閉戶獨處惡聞人聲者屬臟然臟病所以難治者傳其所勝也假令心病傳肺肺傳肝肝傳脾脾傳腎腎傳心一臟不再傳故言七傳者死腑病所以易治者傳其所生也假令心病傳脾脾傳肺肺傳腎腎傳肝肝傳心是子母相傳周而復始如環無端故言生也
經曰邪氣之客於身也以勝相加至其己所生而愈至其己所不勝而甚至於所生己而持自得其位而起
病在肝愈於夏夏不愈甚於秋秋不死持於冬起於春禁當風肝病者愈在丙丁丙丁不愈加於庚辛庚辛不死持於壬癸起於甲乙肝病者平旦慧爽下晡甚夜半靜退
病在心愈於長夏長夏不愈甚於冬冬不死持於春起於夏禁溫食熱衣心病者愈在戊己戊己不愈加於壬癸壬癸不死持於甲乙起於丙丁心病者日中慧夜半甚平旦靜
病在脾愈於秋秋不愈甚於春春不死持於夏起於長夏禁溫食飽食濕地濡衣脾病者愈在庚辛庚辛不愈加於甲乙甲乙不死持於丙丁起於戊己脾病者日晡慧日出甚下晡靜
病在肺愈於冬冬不愈甚於夏夏不死持於長夏起於秋禁寒飮食寒衣肺病者愈在壬癸壬癸不愈加於丙丁丙丁不死持於戊己起於庚辛肺病者下晡慧日中甚夜半靜
病在腎愈在春春不愈甚於長夏長夏不死持於秋起於冬禁犯焠㶼熱食溫灸衣腎病者愈在甲乙甲乙不愈甚於戊己戊己不死持於庚辛起於壬癸腎病者夜半慧四季甚下晡靜
必先定五臟之脈乃可言間甚之時死生之期也必先知經脈然後知病脈
自其補瀉言之外感內傷病有虛實賊微正五邪之分從後來者爲虛邪從前來者爲實邪從所不勝來者爲賊邪從所勝來者爲微邪自病爲正邪假令心病傷暑得之爲正邪中風得之爲虛邪飮食勞倦得之爲實邪傷寒得之爲微邪中濕得之爲賊邪是之謂五邪也憂愁思慮則傷心形寒飮冷則傷肺怒氣逆上而不下則傷肝飮食勞倦則傷脾久坐濕地强力入水則傷腎是正經自病也虛則補其母實則瀉其子假如肝乃心之母心虛當補肝脾乃心之子心實當瀉脾餘經臟倣之是以五補五瀉爲方之祖與
心虛朱砂安神丸肝腎虛腎氣丸脾虛益黃散肺虛阿膠散心熱單瀉心湯導赤散肝熱瀉靑丸脾熱瀉黃散肺熱瀉白散腎熱瀉腎湯後之補瀉方皆推此
抑又聞腑有六臟有六有九者何謂也腑有六者謂三焦爲外腑也上焦者在心下胃上口主內而不出其治在膻中中焦者在胃中脘不上不下主腐熟水糓其治在臍兩傍下焦者在臍下當膀胱上口主分別淸濁出而不內以傳道也其治在臍下一寸故曰三焦是腑之所以有六也臟亦有六者謂腎有兩臟左爲腎右爲命門命門者精神之所舍也男以藏精女以繫胞其氣與腎相通故言臟亦有六也
華氏謂自喉嚨以下六臟以應天氣肺之系也自咽門已下六腑以應地氣胃之系也前喉內氣後咽內食有謂三管者非
臟有九者神藏五肝藏魂心藏神脾藏意肺藏魄腎藏精與志以其皆神氣居之故曰神藏五也形藏四一頭角二耳目三口齒四胸中以其如器外張虛而不屈伸以藏於物故曰形藏四合之則爲九臟矣或疑氣衝爲腑古人議論最活他如內經又言腦髓骨脈膽女子胞六者名曰奇恒之府胃大小腸三焦膀胱五者名曰傳化之府此皆不能久留輸瀉者魄門亦爲五藏使水糓不得久藏又頭者精明之府頭傾視深精神將奪矣背者胸中之府背曲肩垂府將壞矣腰者腎之府轉搖不能腎將憊矣膝者筋之府屈伸不能行則僂俯筋將憊矣骨者髓之府不能久立行則振掉骨將憊矣得强則生失强則死是臟腑之散殊如此然豈無其要乎經曰凡十一臟皆取決於膽蓋風寒在下燥熱在上濕氣居中火獨遊行其間以主榮衛而不息火衰則爲寒濕火盛則爲燥熱故曰中正之官決斷出焉噫鼠膽隨人神所在象膽隨斗柄所指物亦且然而況於人乎人之所以靈於物者心乎神乎至尊至貴至淸至淨其十二官之主乎故曰心靜則萬病息心動則萬病生
臟腑條分
心君臟也神明居焉
心者一身之主君主之官有血肉之心形如未開蓮花居肺下肝上是也有神明之心神者氣血所化生之本也萬物由之盛長不著色象謂有何有謂無復存主宰萬事萬物虛靈不昧者是也然形神亦恒相因赤色小理者心小心小則安邪弗能傷易傷以憂粗理者心大心大則憂不能傷易傷於邪無𩩲𩨗者心高心高則滿于肺中悗而善忘難開以言𩩲𩨗小短擧者心下心下則藏外易傷於寒易恐以言𩩲𩨗長者心堅心堅則藏安守固𩩲𩨗弱小以薄者心脆心脆則善病消癉熱中𩩲𩨗直下不擧者心端正心端正則和利難傷𩩲𩨗倚一方者心偏傾心偏傾則操持不一無守司也凡心之病皆因憂愁思慮而後邪得以入之此聖人所以無心病也
七竅三毛星應熒惑台斗
熒惑南岳火星七孔以應北斗七星三毛以應三台故此心至誠則帝宰無所不應之此上智聰明之人也中智五竅二毛下智三竅一毛常人二竅無毛愚人一竅下愚一小竅無竅則神無出入之門心應南方熒惑星肝應東方歲星脾應中岳鎭星肺應西方太白星腎應北方辰星
十有二兩系通肺葉關元
心重十二兩不論大小皆然以同身寸法秤量故也五臟系通於心心通五臟系心之系與五臟之系相連輸其血氣滲灌骨髓故五臟有病先干於心其系上系於肺其別者自肺兩葉之中向後通脊者腎自腎而之於膀胱與膀胱膜絡竝行而之溲溺處乃關元下極部分
內主血而外應舌盛則榮髮華面
人身動則血行於諸經靜則血藏於肝臟故肝爲血海心乃內運行之是心主血也
舌者心之苗故外應舌舌和則知五味髮者血之苗血盛則髮潤
心榮色其華在面
所惡熱而所喜靜衰則懶語錯言
心本熱虛則寒耳心惡熱肝惡風脾惡濕肺惡寒腎惡燥
心靜則安心動則躁延年不老心靜而已
人年六十則心氣衰而言多錯忘
丙丁傷風癲癎嗜臥脈痿
丙丁日傷於風者爲心風其狀多汗惡風脣焦赤剝皮甚則言不可快嗜臥而爲癲癎神亂善怒嚇人
心之風爲行痺五痺以夏遇之則爲脈痺膝腕樞紐如折脛筋縱緩不能任用於地或疑下體肝腎所主孰不知心火內燔陰上隔陽下不守位肝腎亦隨火炎而筋脈上逆也
又心痺則脈不通利心下鼓滿喜噫之以出其氣上氣喘急嗌乾氣逆則生恐懼
或問丙丁傷風不亦泥歟曰此陰陽自然之妙也春甲乙傷風爲肝風秋庚辛爲肺風冬壬癸爲腎風四季戊己爲脾胃風推之南風舍於心則爲心風東肝西肺北腎皆此義也
庚辛滯氣伏梁縈痛生煩
腎病傳心心當傳肺肺秋旺旺者不受邪心復欲還腎腎不肯受故留結爲積故知伏梁以秋庚辛日得之其積形有似手臂而在臍畔縈係伏而不動如屋之棟梁然久不愈令人心煩而悶或夜眠不安
熱則火炎喜笑而口糜目黃咽瘡甚則狂渴無汗流衄
笑者火之象也心實則笑心虛則悲口糜者口瘡糜爛也目黃者濕熱薰蒸也咽瘡者手少陰之正別入於淵腋兩筋之間屬於心上走咽嚨出於面合目內眥此爲四合也譫語發狂熱則神昏而亂渴者火盛則腎液乾而咽路焦汗爲心液熱則無汗得汗則腎水平而皮潤火不受尅矣血乃心主熱逼上行虛則爲衄爲唾凡熱者頤必先赤當預防之
虛則神昏夢飛而健忘驚悸不樂甚則胸腹腰脇痛牽
心實則夢可憂可驚可怪之事虛則魂夢飛揚氣逆於心則夢丘山煙火健忘失記驚悸不安心內懊憹不樂皆心血少也胸腹腰脇相引痛者手心主厥陰之脈從胸中出屬心胞下鬲歷絡三焦其支別者循胸出脇心系下鬲絡小腸故病如是也
血滯經閉可治
女子不月多因勞極驚悸暴憂思慮以致心氣不足而後血滯不行不治其血而通其心可也
冷痰眞痛難援
冷證卽眞心痛手足俱冷痰壅乃水尅火必死
已上風氣血熱冷虛纂華氏丹溪之法有非本臟病而兼見者何故蓋五臟病邪自相互入卽如心風證爲癎者肝風入心也爲頭重嘔吐者脾風入心也爲咳嗽唾衄血者肺風入心也爲眼旋生花者腎風入心也心氣證爲脇痛伏梁者肝氣入心也爲背膊妨悶者脾氣入心也爲胸背痛短氣夜臥不安者肺氣入心也爲痃癖面黃者腎氣入心也心熱證爲舌乾少睡者肝熱入心也爲目黃惡心者脾熱入心也爲咳逆喘氣生瘡者肺熱入心也爲癲狂骨煩者腎熱入心也心冷證爲吐酸手足冷心痛者肝腎冷入心不治爲痰冷吐瀉者脾冷入心也爲悲思不樂者肺冷入心也心虛證爲驚悸不欲聞人語者肝虛入心也爲食了旋飢心中往往多熱嗜臥者脾虛入心也爲悲思鼻塞驚怖者肺虛入心也爲四肢無力多汗者腎虛入心也擧此心臟爲例餘可類推
凉以犀角生地牛黃溫則當歸芍藥吳茰肉桂蒼朮白朮瀉以黃連苦參秦芁補則遠志菖蒲茯神兎絲子天門冬麥門冬
編註藥性補用酸棗仁天竺黃金銀屑麥門冬遠志山藥紅花川芎羚羊角當歸瀉用枳實葶藶苦參貝母半夏杏仁鬱金玄胡索前胡黃連木香溫用石菖蒲藿香蘇子凉以竹葉丹砂礬石玄明粉牛黃珍珠麥門冬鬱金黃連知母貝母連翹蘆根柴胡
內照又分風氣熱冷虛用藥大槪風宜凉藥爲主兼以溫瀉氣宜溫瀉竝用熱則純用瀉藥冷則純用熱藥虛則純用補藥各臟皆然
籲黍羊韭李每食宜設
其糓黍其畜羊心病宜食酸小豆犬肉李韭皆酸
早夜懽樂夏氣常存
夏三月天地氣交夜臥早起無厭於日使志無怒長養之道也
小腸上接胃口受盛其糟粕傳化下達膀胱廣廣腸大腸泌別其淸濁宣通
小腸者受盛之官化物出焉凡胃中腐熟水糓其滓穢自胃之下口傳入於小腸上口自小腸下口泌別淸濁水入膀胱上口滓穢入大腸上口
居臍上而長三丈二尺脈紆則結曲左廻疊積十六曲十六而大二寸有四形小難容
胃之下口乃小腸之上口臍上一寸水分穴則小腸下口受糓二斗四升水六升三合合之大半但腸有厚薄大小之分從脈知之諸陽經脈皆紆曲小腸氣結皮厚者脈厚脈厚者小腸厚皮薄者脈薄脈薄者小腸薄皮緩者脈緩脈緩者小腸大而長皮薄而脈衝小者小腸小而短小短者則所容差小
機發心極
小腸與心相應所以臍輪能知冷煖常人二便由心所主病則不能從令
侯在人中
人配天地爲三才以面部言之鼻之下口之上爲中以配人得陰陽交泰其位居中故曰人中虛者脣靑下白
臍㽲痛而成痢成疝者屬氣
臍下㽲痛赤白痢小腸疝氣連腰脊控睪丸而疼皆心氣入小腸也
腸激鳴而爲淋爲秘者屬風
腸鳴作聲或時激痛小便五種淋瀝或秘澁以致肚腹脹急皆心風入小腸也
熱入口渴生瘡火逆嘔脹有異
心熱入小腸者血熱煩悶作渴或虛火反逆入胃而爲嘔噦小便不通中滿腹硬脹急不作渴者未可以淡滲也古方滋腎丸最宜
虛陷遺精懊憹隱曲帶濁相同
心虛入小腸者神魂恍惚狂亂夢中遺精男子赤白濁婦人赤白帶或陰中瘡瘍隱曲不利皆宜淸上固下未可以大寒大熱峻攻也
冷凝水糓不化寒入下焦腸痛
血滯肩頷腫紅
氣熱反上則爲頭疼咽痛頷腫不可顧肩如拔臑似折血熱反上則爲耳聾目黃顋頰腫痛
補以牡蠣石斛溫則巴戟小茴角茴烏藥凉以茅根通草天花粉黃芩瀉則海金砂荔核白葱續隨子紫蘇
降火邪二便自順灸水分一陽遂充
肝者將軍之官謀慮出焉
勇而能斷故曰將軍潛發未明故謀慮出焉
罷極之本魂所居也
人身運動皆筋力所爲肝養筋故曰罷極之本肝藏魂魂者神明之輔弼故又曰肝爲宰相
兩分七葉色象春木繁榮
肝有二大葉一小葉左三右四共七葉分兩行如木甲析之多葉也叔和云實夢山林樹虛看細草芒
四斤四兩沈重庚金吸射
肝重四斤四兩難曰肝得水而沈木得水而浮肺得水而浮金得水而沈其意何也肝非純木乙與庚合而吸其微陰之氣其意樂金故令肝得水而沈也肺非純金辛與丙合而就火其意樂火故令肺得水而浮也肺熟而復沈肝熟而復浮者何也故辛當歸庚乙當歸甲也
連膈膜而形有軟堅
肝之系者自膈下著右脇肋上貫膈入肺中與膈膜相連也筋脈皆肝所主如靑色小理者肝小肝小則臟安無脇下之病粗理者肝大肝大則逼胃迫咽苦膈中且脇下痛廣胸反骹者肝高肝高則上支賁切脇悗爲息賁合脇兎骹者肝下肝下則逼胃脇下空易受邪胸脇好者肝堅肝堅則臟安難傷脇骨弱者肝脆肝脆則善病消癉易傷膺腹好相得者肝端正肝端正則和利難傷脇骨偏擧者肝偏傾肝偏傾則脇下痛也
名血海而歸於暮夜
肝藏血故名血海血海有餘則常想其身大不足則常想其身狹小晝則運行眼受血能視足受血能步掌受血能握指受血能攝夜臥則血歸於肝如有謀慮不決肝虛爲他臟移熱則妄行於口鼻或爲便溺乃肝不藏血也又思色不遂意淫於外入房太甚宗筋弛縱發爲筋痿及爲白淫故經曰筋痿者生於肝使內也又轉筋亦肝所主也
風動筋脈踡縮胠滿不便癰疽
肝之合筋也凡外瘡發於筋脈者皆肝所主也經曰脾移寒於肝癰腫筋攣
氣逆頭頂眩痛積肥杯覆脇罅
有所大怒氣上而不下氣逆於上則頭痛眩暈積於脇則爲肥氣突出如肉肥盛之狀也難曰肝之積名肥氣在左脇下如覆杯有頭足久不愈令人咳逆㾬瘧連歲不已以季夏戊己日得之何以言之肺病傳肝肝當傳脾脾季夏適旺旺者不肯受邪肝復欲還於肺肺不肯受故留結爲積小兒多有此病
熱爭目赤驚狂脇疼肢躁爲疝㿗
經絡雖己受熱本臟猶未受邪曰爭肝血熱則目赤腫虛則眼前生花肝性靜熱則狂言多驚駭四肢躁擾臥不得安肝熱鬱則脇痛小腹牽莖囊痛者名㿗疝肝經濕熱爲疝之本也
虛則關節不利腰連脚弱多懼怕
血虛則週身關節不利甚則筋骨踡痿血枯則腰疼脚弱挾濕熱者膝脛痿痺血不足則多懼有餘則多怒
血枯食至聞腥
有病胸脇支滿者妨於食食至則先聞腥臊臭氣唾出淸液先唾血四肢淸目眩時時前後泄血病名血枯此得之年少時大脫血若醉入房中氣竭肝傷故月事衰少不來也
痰冷遺溺吐瀉
冷則痰起胸滿吐淸水惡食鮮菜甚則遺溺不禁或爲洞瀉凡冷證皆難治
補以木瓜阿膠
川芎黃芪人參沙參薏苡仁五加皮酸棗仁芡實胡黃連草龍膽
瀉必靑皮芍藥柴胡
前胡靑黛橘葉犀角萎蕤欵冬花吳茰秦皮
凉以鱉甲菊花
草決明車前子三稜蕪荑
溫必木香肉桂半夏肉豆蔲陳皮檳榔蓽撥
縱怒過勞病之源被髮飡麻勿任霸
春三月宜夜臥早起被髮緩形生而勿殺賞而勿罰此春氣之應養生之道也逆之則傷肝麻者東方所用之粮也肝病宜食麻與粳米牛肉棗葵味皆甘也不拘何月得病宜體春氣以養之
異哉膽也無出入竅而附於肝之葉間水色金精名淸淨府而避乎胃之私汚
膽者金之精水之色其色玄其形如懸瓠其神爲龜蛇無出入竅附肝之短葉間不同六腑傳化而爲淸淨之府
藏精汁三合而驗五爪靑紅
肝雖應爪而膽合於肝故爪厚色黃者膽厚爪薄色紅者膽薄爪堅色靑者膽急爪濡色赤者膽緩爪直色白無約者膽直爪惡色黑多紋者膽結
行榮衛而重三兩零數
榮衛雖主於肺而其流行則又主於膽也故膽氣始於子云膽重三兩三銖三銖是今之一錢二分半也
氣痛心脇膊項不便或髮燥體枯面塵
足少陽之正繞髀入毛際合于厥陰別者入季脇之間循胸裏屬膽散之上肝貫心以上挾咽出頤頷中散于面繫目系合少陽于外眥故氣病如是不便者肝循陰器上貫膈絡故兩胠滿不得小便也髮燥者膽有怒火也膽合膀胱上榮毛髮風氣盛則焦燥汁竭則枯身體面色蒙塵者氣滯則榮衛道澁也
風攻頭眉耳目多傾或癲癎吐沫口苦
少陽脈上抵頭角下耳後循頸風邪上攻則頭痛眉傾耳暴聾目銳眥腫赤風甚則瘈瘲癲癎輕則常吐黃水口爲之苦
熱壅鼻淵咽腫食㑊痿躄難行
膽候咽門故熱壅則生瘡腫痛食㑊者胃移熱於膽食入移易而過不生肌膚㑊者易也痿躄坐不能起者熱則筋縮足少陽之別曰光明去踝上五寸故主之
虛怯昏淚不眠善恐如人將捕
人數謀慮不決故膽氣虛而溢爲淚淚者類也膽受水氣與坎同位眼亦水也人心悲則淚出者水得火而煎陰必從陽故悲則淚出老人膽汁慳哭則無淚笑則有淚火盛水虧也故膽熱者亦流淚熱則多眠虛則不眠獨臥神無所附尤生驚畏善太息恐如人將捕或夢細草
冷不食菜或吐酸水痛悶左邊五肋之中血瘀生癭馬刀兩腋缺盆皆膽之路
補以胡黃連草龍膽木通瀉必靑皮柴胡黃連溫以橘半生姜橘皮半夏川芎凉必黃連竹茹柴胡
公直果斷自降衷
膽生於金金主武故爲中正之官決斷出焉人稟剛正果斷直而無疑無私者膽氣正也
壯膽安神資藥餌
所稟怯者參棗丸朱雀丸亦可資助以全膽氣
脾鎭黃庭磨水糓以養四臟
黃脾色庭中也脾居中脘一寸二分上去心三寸六分下去腎三寸六分中間一寸二分名曰黃庭在天爲太陽在地爲太陰在人爲中黃相祖誤植氣脾氣壯則能磨消水糓以榮養四臟
職兼諫議却生硬以輔心君
脾本倉稟之官五味出焉飮食人之大欲凡生冷堅硬之物心所欲食而脾不能化則不敢食故又名諫議大夫誤食者留而傷質甚於傷氣也
中理五氣運布於體面
脾居於中和合四象中理五氣運布水糓精微以潤肌體而面肉滑澤脾壯則臀肉肥滿脾絶則臀之大肉去矣
上應兩眉榮通乎口脣
脾神上通兩眉間明堂穴內一寸脾裏血主藏榮上通於口而知五味其華在脣黃色小理者脾小脾小則臟安難傷於邪粗理者脾大脾大則苦湊䏚而痛不能疾行揭脣者脾高脾高則䏚引季脇而痛脣下縱者脾下脾下則下加於大腸臟苦受邪脣堅者脾堅脾堅則臟安難傷脣大而不堅者脾脆脾脆則善病消癉易傷脣上下好者脾端正脾端正則和利難傷脣偏擧者脾偏傾脾偏傾則善脹善滿也
扁似馬蹄廣三寸而長有五寸
形扁似馬蹄又如刀鎌
膜連胃府重二斤三兩而散膏半斤
脾之有大絡其系自膈下正中微著左脇於胃之上與胃胞絡相附其胃之包在脾之上與胃相竝結絡周回漫脂遍布上下有二系上者貫膈入肺中與肺系相竝而在肺系之後其上卽咽門也咽下胃脘也胃脘下卽胃之上口也其處謂之賁門者也水糓自此而入胃以胃出糓氣傳之於肺肺在膈上因曰賁門其門膈膜相貼之間亦漫脂相包也若胃中水糓腐熟則自幽門而傳入於小腸故言太倉之下口爲幽門
散膏主裏血各臟血脈皆其所主也
氣痛膨脹水腫久則右臍有痞
氣滯則心腹㽲痛膨脹水腫痞者痞塞不通脾之積名痞氣在胃脘大如覆杯以冬壬癸日得之何以言之肝病傳脾脾當傳腎腎以冬適旺旺者不受邪脾復欲還肝肝不肯受故留結爲積久則四肢不收發爲黃疸或爲消中飮食不爲肌膚
風羈癱瘓肉蠕輕則四體不勤
輕則怠惰重則癱瘓皆脾精不行陰道不利筋骨肌肉無氣以生故不用焉肉屬脾脾受風濕則衛氣不榮而肌肉蠕動或痿痺不仁謂之肉痿經曰肉痿者得之濕地也又曰脾熱者色黃而蠕動也
肥甘熱泛口瘡舌强中消發疸
脣燥口瘡舌根强痛此肥甘之發也食肥則腠理密而陽氣不得外泄故肥令人內熱甘者性氣和緩而發散逆故甘令人中滿然內熱則陽氣炎上炎上則欲飮而嗌乾中滿則陽氣有餘有餘則脾氣上溢故其氣上溢轉爲消渴蓋脾熱則胃液滲泄故乾而渴疸者濕熱甚也
酒色虛羸節緩腸澼吐瀉轉筋
凡脾虛則夢飮食虛則夢取實則夢與得其時則夢築垣蓋屋酒入於胃則絡脈滿而經脈虛經脈陰氣虛則陽氣入而胃不和前陰乃太陰陽明之所合胃旣不和則精氣竭而四肢不榮矣醉飽入房則氣聚脾中不得散酒氣與糓氣相薄熱盛於中故遍於身內熱而溺赤也羸瘦者能食不生肌膚乃大腸移熱於胃亦名食易節緩者脾之大絡名曰大包出淵腋下三寸布胸脇實則身體盡痛虛則百節盡皆縱緩此脈若羅絡之血者皆取之脾之大絡脈也凡此十五絡者實則必見虛則必下視之不見求之上下人經不同絡脈異所別也腸澼者腎虛精氣內消下焦無主以守持乃移熱於脾脾虛不能制水而受病久爲虛損腸澼除而氣不禁止者死吐瀉轉筋者飮食傷風木承上也
血瘕癥而臥立皆倦
血瘀則爲瘕癥令人强立嗜臥或不臥
手足冷而痰飮宜分
凡脾胃病手足冷而不渴者乃冷痰壅滯宜溫散分消
補以參茋苓朮茯苓白朮甘草蒼朮陳皮半夏蓮肉芡實山査扁豆麥芽滑石山藥白芍乾姜大腹皮升麻柴胡枳殼人參黃芪
瀉必巴稜枳殼巴豆三稜赤芍葶藶桑白皮靑皮鱉甲
凉以梔連滑石山梔黃連羚羊角甘草白芍連翹升麻澤瀉萎蕤仙靈脾
溫必香附砂仁乾姜生姜木香肉桂肉豆蔲川芎益智仁吳萸丁香藿香胡椒附子良姜紅豆蔲
豆栗藿豕宜於病大豆豕肉栗藿皆鹹脾病宜食
飮食歌樂養其眞
凡脾病皆因飮食勞倦致虛而後邪得以入之然飮食一日不可無者但宜調節或歌樂鼓動脾氣以養眞元
胃號太倉俗呼爲肚無所不容若倉庫然
上透咽門食管而受其所呑曲接小腸而傳其所腐容三斗五升而留亦如之
橫屈受水穀三斗五升其中常留穀二斗水一斗五升平人日再至圊一行二升半日中五升七日五七三斗五升而水糓盡矣故平人不飮食七日而死者水糓津液俱盡也
長二尺六寸而大一尺五寸
徑五寸重二斤十四兩
形驗於膕而厚薄不同
膕者肉之標卽肚皮也脾應肉肉膕堅大者胃厚肉膕麽者胃薄肉膕小而麽者胃不堅肉膕不稱身者胃下胃下者下管約不利也肉膕不堅者胃緩肉膕無小裏累者胃急膕肉多少裏累者胃結胃結者上管約不利也
氣通於口而脈息是主
五味入口藏於胃以養五臟氣氣口亦太陰是以五臟六腑之氣味皆出於胃變見於氣口氣口在手魚際之後所候脈動者是手太陰脈氣所行故言氣口亦太陰也
淸升濁降六腑大源食化飮消五臟安堵
胃中淸氣升則濁氣降飮食消化則百病不生五臟調和安然如堵是胃主陽氣發生而爲六腑之源也噫至濁之中而有至淸者存焉
風中口喎喉痺頸汗膈塞腹大或時目黃目泣
胃脈起於鼻交頞中循鼻外入齒縫還出挾口環脣下交承漿循頤後下廉至人迎循咽入缺盆下乳膈循腹裏至氣衝而合故病如是內經曰胃風之狀頸多汗惡風飮食不下鬲塞不通腹善滿失食則䐜脹食寒則泄形瘦而腹大是也目黃者人肥風氣不得外泄則熱中而上蒸於目變黃色目泣者人瘦腠理開風得外泄則寒中而目淚自出
氣逆喘急不臥食脹妨悶嘔噦或時痛心痛乳
上喘者陰氣下而復上上則邪客臟腑爲水而喘又曰陽明盛則喘而惋惋則惡人不臥而息有音者陽明氣不得從其道故胃不和而臥不安且息有音也脹滿妨悶者腹屬脾絡胃故病則妨悶喫食則脹滿如十一月屬子萬物氣皆藏於中也得後與氣則快然如衰者陰氣衰而陽氣將出也嘔者陽明病氣至則善嘔嘔已乃衰挾寒則嘔腥水挾風則嘔甜水挾濕則嘔酸水也噦者其人舊有寒氣因糓氣入胃上注於肺寒氣與新糓氣相攻相幷復出於胃而爲乾噦也心痛者氣鬱胃脘當心而痛也乳痛者陽明主乳房也
熱惡火氣人聲亦惡腋腫口渴流涎甚則登高發狂
發狂踰墻上屋者陽盛則能升高也經曰陽明之厥則癲疾欲走呼腹滿不得臥面赤而熱妄言妄見
虛惡木音呵噫腹嚮脛枯甚則身嚲腰俯
胃土也虛則聞木音愓然而驚聞鐘鼓則不動土惡木喜金也噫者陰氣上走入陽明陽明絡屬心故曰上走心爲噫所以時時心悶欲食不喜食來欠多也腹嚮者腹中糓穀便溺難多寒氣也胃陽虛則陰氣上與陽拒故脛寒或腫或枯而股不能收也虛寒者面目俱浮骨節皆痛虛甚則筋脈解墮氣不復用故爲身嚲也腰俯者陽明腰痛不可以顧顧而有見者善悲
冷則振寒鼓頷翻胃吐淸
陽虛則寒慄鼓頷又陰氣虛而陽氣加之故洒洒振寒也翻胃吐淸水不止者冷敗證也
血瘀鼻衄腸風酒癥食蠱
血熱或衄或吐胃風在下則爲腸風下血在上則爲面腫酒癥食瘕蠱疰皆胃氣不行而瘀血與痰相結而成也
巴豆大黃立瀉石羔連翹頗凉
瀉用巴豆大黃枳殼芒硝硝石凉用石羔連翹玉屑玄明粉滑石寒水石白朮石斛茅根黃連黃芩乾葛天花粉升麻紫參山梔松脂竹茹韭汁
丁香豆蔲從溫白朮山藥最補
溫用丁香肉豆蔲白豆蔲草豆蔲良姜香附生姜木香川芎藿香厚朴益智仁吳茰辛荑胡椒香茹補用白朮山藥蓮肉芡實山査陳皮扁豆麥芽神麯滑石黃芪半夏百合蒼朮
水榮糓衛脾胃相通
胃爲水糓之海脾爲消化之器水入於經其血乃成糓入於胃脈道乃行故血不可不養衛不可不溫血溫衛和榮衛通行天命常存
春實秋虛陰陽逆忤
脾爲陰胃爲陽陽脈上行陰脈下行陽脈從外陰脈從內春夏陽明爲實爲從太陰爲虛爲逆秋冬太陰爲實爲從陽明爲虛爲逆此脾胃病常相更迭而不定也
肺系喉管而爲氣之宗
肺系有二一系上通喉嚨其中與心系相通肺之系者自膈正中微近左脇居胃之上竝胃胞絡及胃脘相連貫膈與心肺相通膈膜相綴也一系自心入於肺兩大葉之間曲折向後竝脊膂細絡相連貫通脊髓而與腎系相通腎納氣肺主氣肺主行榮衛爲相傅之官治節出焉爲氣之本也相傅如今之尙書
形似人肩而爲臟之蓋
形似人肩又如磬懸於五臟之上而爲華蓋
三斤三兩空空相通六葉兩耳脈脈朝會
重三斤三兩六葉兩耳共八葉下無竅葉中有二十四空行列分布諸臟淸濁之氣脈氣流經經氣歸肺肺朝百脈輸精於皮毛毛脈合精行氣於腑腑精神明留於四臟氣歸於權衡權衡以平氣口成寸以決死生
義配於心
肺在德爲義心爲禮肝爲仁脾爲信腎爲智然皆統於心也
卦象乎兌
肺在卦象兌又曰肺氣通而象乾心象離肝象震脾象坤腎象坎膽象巽胃象艮以外象言之則乾爲左脚坎爲外腎艮爲右脚震爲右身巽爲右手離爲頭頂坤爲左手兌爲左身然人稟兩儀而生配合八卦大槪如此其實一氣流行每子時自左脚心湧泉穴起陽循左足腹脇手而上至頭頂顖門午位而止午時自頂門循右手脇腹足而下至右脚心而止是坎離爲陰陽消息故後天圖獨言之
糓稻畜馬魄藏於中
稻色白爲肺之糓馬善鬪象金爲肺之畜竝精出入謂之魄乃精氣之匡佐也肺藏魄肝藏魂魂乃陽之精魄乃陰之精陽動而陰靜魂遊而魄守陰陽相濟魂魄相守魂不遊而魄不守陰陽俱喪魄不守而魂孤陽亦消亡陰陽宜常相濟故叔和云魂將魄共連凡人之夢寐皆魂魄合而成者也肺熱則夢美女相依或兵戈相競虛則夢涉水田
合皮榮毛鼻應於外
肺主皮毛上榮於眉開竅於鼻白色小理者肺小肺小則少飮不病喘咳粗理者肺大肺大則多飮善病胸痺喉痺逆氣巨肩反膺陷喉者肺高肺高則上氣肩息咳合腋張脇者肺下肺下則居賁迫肺善肋下痛好肩背厚者肺堅肺堅則不病咳上氣肩背薄者肺脆肺脆則苦病消癉易傷背膺厚者肺端正肺端正則和利難傷肋偏疎者肺偏傾肺偏傾則胸偏痛也
氣逆胸痞背疼喘哮息賁
肺氣太過則令人喘咳逆氣背痛慍慍然或胸膈膹悶之氣牽引背疼又有起居如故而息有音者乃肺之絡脈逆而不得隨經上下故也息賁者肺之積名言其或息而或賁起也在右脇下大如覆杯以春甲乙日得之何以言之心病傅肺肺當傅肝肝以春適旺旺者不受邪肺復欲還心心不肯受故留結爲積久不己令人洒淅寒熱喘咳發肺癰
風浮涕塞聲重癮疹瘡疥
涕乃肺液傷風則涕流鼻塞聲重其聲哭其志憂故哭則淚出又云肺熱涕出凡黃涕如膿大如彈丸從鼻中出不出則傷肺肺主皮毛風盛則生癮疹瘡疥
熱着咽膈尻陰股膝皆痛鼻齄鼻痔或成淵
肺通喉舌候在胸中故熱壅則喉舌腫痛胸膈滿悶尻陰股膝痛爲痿躄者肺熱葉焦也鼻端紫紅粉刺謂之鼻齄內生息肉謂之鼻痔流涕不止謂之鼻淵皆上熱下虛也
虛極呼吸息微欠伸溺頻肺痿肺癰或成瘵
肺主氣虛則呼吸少氣不足以息小便頻數或遺虛甚爲相火所承則咳而見血或爲勞瘵肺癰肺痿
冷時身顫嘔涎用力顫掉聲嘶氣虛衛冷甚也肺脈起於中焦下絡大腸循胃口上膈屬肺故虛寒則善嘔沫也
血燥掌熱乾咳
手太陰之別名列缺起於腕上竝太陰之經直入掌中故肺經血燥掌心亦熱乾咳者肺中無津液也
補以參芪阿膠五味子
山藥紫菀酸棗仁麥門冬車前子百部白膠瓜蔞仁白茯苓
溫必陳皮半夏乾姜欵冬花生薑白豆蔲肉桂木香杏仁蘇子
凉以知母瓜蔞桔梗
沙蔘天門冬玄蔘貝母馬兠鈴香茹枯芩冬瓜子蘿蔔子犀角百部山梔枇杷葉人溺石羔靑黛
瀉必葶藶桑皮蛤蚧防風檳榔枳殼通草澤瀉赤茯苓琥珀冬葵子
輕聲美食自淸虛
凡肺病皆因呼叫過度或煎煿酒麫姜椒太過以致虛實見焉病者宜輕聲緩語以養其氣食苦麥羊肉杏薤皆苦以潤其燥
夙興夜寐防災害
秋三月天地容平早臥早起與鷄俱興收歛神氣養收之道也逆之則傷肺冬爲飡泄奉藏者少
大腸又名迴腸長二丈一尺而大四寸受水糓一斗七升半
廻腸者當臍右廻疊積十六曲徑一寸半受糓一斗水七升半
魄門上應闌門長二尺八寸而大八寸受糓九升三合八分
魄門者肺藏魄也又曰廣腸言廣濶於大小腸也又曰肛門言其處似車缸形也內經以此爲一臟故俗名墜臟熱則重墜或突出虛則脫下不收受糓九升三合八分合之一專主出而不納凡腸胃合受水糓八斗七升六合八分合之一闌門者大小腸各受物傳化而相會於此滓入廣腸水入膀胱關闌分膈故曰闌門
肛之重也僅十二兩腸之重也再加二斤
肛門重十二兩大腸重二斤十二兩
總通於肺而心腎膀胱連絡系膈
肛門亦大腸之下截也總與肺爲表裏大小腸之系自膈下與脊膂連心腎膀胱相系脂膜筋絡散布包裏然各分紋理羅絡大小腸與膀胱其細脈之中乃氣血津液流走之道
外應在皮而氣血津液潤燥不均
肺應皮腹皮厚者大腸厚皮薄者大腸薄皮緩腹裏大者大腸大而長皮急者大腸急而短皮滑者大腸直皮肉不相離者大腸結氣血津液調和則大便亦調燥熱則便堅而澁寒濕則便潤而利
風搏耳鳴齒痛便血或時欲食不食嘔吐淸水
便血有遠近者腸系心腎膀胱故也食則嘔吐者肺風傳入大腸令腸中宛轉搏上不欲食食卽嘔吐淸令水也
血壅鼻衄目黃喉痺或時大指次指肩臑痛頻
手陽明脈起大指次指之端循臂臑外上肩髃之前廉下齒還出口交人中左之右右之左挾鼻孔交目側故病如是
氣秘腹滿切痛外注皮膚堅硬
氣滯腸中切痛或鳴腹滿大便秘澁重感於寒當臍而痛卽泄不能久立若氣注於外挾痰則皮膚堅而不痛
熱秘臍滿口瘡內結痔癰痢騂
挾臍滿痛大便不通或喘不能立或口生瘡皆熱證也濕熱內結則爲痔漏腸癰痢下赤白騂者赤色也
虛則腸鳴身易瘦冷則滑脫耳難聞
腸氣虛則鳴身枯瘦如鷄皮有鱗虛冷則滑泄脫肛耳聾經曰邪尅陽明之絡令人耳聾時不聞音
補以粟殼五倍棕櫚
牡蠣木香肉豆蔲蓮肉蓁子訶子龍骨
瀉必硝黃續隨桃仁
芒硝大黃續隨子枳殼麻仁石斛檳榔旋覆花榧實巴豆葱白牽牛
溫以吳萸人參姜桂
乾姜肉桂半夏桃花石木香石蜜
凉必芩連槐花茅根
黃芩黃連天花粉玄蔘砂糖
籲水糓變化自然妙
經曰大腸爲傅道之官變化出焉難經曰脣爲飛門言脣開則食入如飛也齒爲戶門飮食由此而入也咽爲吸門言嚥入不得復出也胃爲賁門言嚥下賁向於胃也太倉下口爲幽門在臍下三寸居於幽暗故名也幷闌門魄門合之爲七衝門皆水糓變化出入相衝之要路也但水糓淸芳甘美運布則爲精微腐熟則爲滓穢乃陰陽自然之妙用也
食息調燮由於人
腎有兩枚左屬水而右屬火重各九兩右主女而左主男
左右兩枚共一斤二兩男以左腎爲主女以右腎爲主
連脇系心貼脊膂兮裏以脂膜裏白外紫如紅豆兮相合若環
腎連脇下對臍形如紅豆相竝如環曲貼脊膂膜中裏白外紫兩腎二系相通下行其上則與心系通而爲一所謂坎北離南水火相感者也左右氣常相通靜養極者左右相合則精不泄矣
以左言其槪位北水惟慳
此條專言左腎天一生水專一以慳爲事所以五臟俱有補瀉惟腎有補無瀉
納氣收血化精而爲封藏之本
左腎主納氣收血化精司冬之令專主收藏故曰封藏之本
壯志造無成有別號作强之官
腎藏志意之所存者謂之志精完則志壯志壯則精益完故曰精志自相隨造無爲有男女交構造化形容經曰作强之官伎巧出焉言精志完而强於作用也又男曰作强女曰伎巧
候在腰而充骨塡髓
腎之候在腰其充在骨諸髓皆屬於腦而腎實主之叔和云實夢腰難解虛行溺水湄
竅於耳而榮髮駐顔
黑色小理者腎小腎小則臟安難傷粗理者腎大腎大則善病腰痛不可俛仰易傷以邪高耳者腎高腎高則苦背膂痛不可以俛仰耳後陷者腎下腎下則腰尻痛或爲狐疝耳堅者腎堅腎堅則不病腰背痛耳薄不堅者腎脆腎脆則善病消癉易傷耳好前居牙車者腎端正腎端正則和利難傷耳偏高者腎偏傾腎偏傾則苦腰尻痛也鬚髮顔面皆督脈所絡陽精盛注於外則鬚髮榮盛面體光潤
風旋目𥉂無見或面浮咳水而隱曲不利
腎風多汗惡風面浮目視𥉂𥉂無所見若腹有水氣則目下亦腫名曰風水不能偃臥偃則咳出淸水男子身重難行溺黃女人月事不行俱謂之隱曲不利風盛者膝脛攣急不能久立
氣動飢不欲食或喘急奔豚而脇脊痛酸
飢不欲食喘嗽喉中鳴者腎氣病也奔豚者腎之積發於小腹上至心下如豚之奔然以夏丙丁日得之何以言之脾病傳腎腎當傳心心以夏適旺旺者不受邪腎復欲還脾脾不肯受故留結爲積久而不已令人喘逆少氣竟至於骨髓痿弱矣脇脊痛者腎病小腹腰脊痛脛酸三日背膂筋痛小便閉三日腹脹三日兩脇支痛三日不已死冬大晨夏晏晡
熱則口燥舌乾咽痛甚則小腹脹而背亦强
少陰脈貫腎絡於肺系舌本故口燥舌乾而渴邪尅於少陰之絡令人咽腫痛不可納食腎病則大小腹脹痛背痛引心厥心痛引腰者屬腎引脇者屬膀胱
虛則心懸骨痿齒搖甚則夢泄精而囊亦寒
腎氣虛心懸如飢善恐惕惕如人將捕水不勝火則骨枯而髓虛故足不任身發爲骨痿經曰腎氣熱則腰脊不擧骨枯而髓減發爲骨痿言虛中有熱也齒者骨之屬腎虛則搖動不固夢泄者腎氣虛而下脫或挾火邪也囊寒者腎氣衰也人年六十氣衰髮墮齒落經脈空虛七十形體皆極九十如樹之有根耳
血證口唾腸澼足心熱幷濕必發黃疸
經曰咳則有血陽脈傷也陽氣未盛於上而脈滿滿則咳劇故血見於鼻與口也又少陰不足脈濇病積溲血足心熱者心風入腎也黃疸者腎虛爲濕熱承之必口淡脚軟是爲虛疸
冷證胸痺莖縮股內痛幷鬱必然黑顔
骨痺者腎脂髓枯而不滿故寒冷甚則至骨痺痛踡攣其人身寒湯火不能熱厚衣不能溫然不能振慄者肝爲一陽心爲二陽腎孤臟一水不勝二火故不能振慄也莖縮者腎竅二陰冷則痿弱不擧甚則縮入俗云脫陽證也股內後廉痛者少陰脈起於足小指走足心循內踝後入筋中上內廉股內後廉貫脊故也黑顔者冷鬱久則精枯不能上注故面黑顔衰肌枯肉瘦
補以熟地枸杞鹿茸鍾乳粉龜板龍骨虎骨五味子鎖陽山茱茰杜仲山藥知母蓮肉芡實覆盆子桑螵蛸牡蠣小草牛膝當歸玄參石楠合歡五加皮楮實
瀉必苦茗猪苓琥珀
澤瀉茯苓腎本無瀉此言瀉者伐其邪水邪火也
溫以沈香兎絲附子乾姜肉桂巴戟葫蘆巴補骨脂栢子仁烏藥石楠藤
凉必知母黃柏牡丹皮地骨皮玄參竹瀝
籲早臥晩起陽氣復
冬三月天地閉藏早臥晩起必待日光去寒就溫無泄皮膚此養藏之道也逆之則傷腎四時有腎病者亦宜體此以養微陽凡腎病皆因快情縱慾失志傷腎過服丹藥華陀云陽劑剛强則天癸竭而榮衛涸
靜坐獨眠藿豆飡
靜坐則腎水自升獨眠則房色自節藿葵黑豆味鹹黃黍鷄桃味辛腎病宜食
膀胱上口濶二寸半而盛溺九升九合中廣九寸正而重九兩二銖
無出竅也資氣海以施化府名津液
膀胱以虛受水爲津液之府有上竅而無下竅得氣海之氣施化則溲便注瀉氣海之氣不足則秘隱不通
透絶頂也司升降之消息官號州都
經曰州都之官津液藏焉
應在毛髮系通心肺驗於皮骨臟屬腎兪
腎應骨密理厚皮者三焦膀胱厚粗理薄皮者三焦膀胱薄疎腠理者三焦膀胱緩皮急而無毫毛者三焦膀胱急毫毛美而粗者三焦膀胱直稀毫毛者三焦膀胱結也
風搏頭疼眼旋目淚惡心筋骨不利氣滯項拔背强腰折尻痛膕脛尤拘
膀胱脈起於目內眥上額交巓其別者從巓至耳上角其直行者從巓入絡腦還出別下項循肩膊挾脊抵腰中入循膂絡腎屬膀胱其支前者從腰中下脊貫臀入膕中其支別者從膊內左右別下貫胂挾脊內過髀樞循髀外後廉下合膕中以下貫腨內出外踝之後循京骨至小指外側端故病如是惡心者膀胱移邪於小腸故惡聞食臭
熱結腹滿而胞塞甚則狂發
熱結下焦則小腹苦滿難於俛仰胞轉閉塞不得小便令人發狂
冷卽多唾而帶下甚則瀝餘
冷則濕痰上溢則爲多唾濕痰下滲則爲帶濁甚則小便瀝餘或頻數叔和云冷敗則遺尿不知
虛證腦轉耳聾房事擧亦無力血病鼻衄淋瀝痔瘡莖囊腫或被吹
陰莖陰囊腫大皆濕熱以致血瘀小兒多蟲蟻地風所吹
溫以蓽澄茄茴香烏藥
凉必生地防己地膚子黃栢防風甘草梢防葵
瀉以車前瞿麥滑石芒硝澤瀉萱草根
補必橘核益智菖蒲龍骨續斷黃芩
籲寡慾一念眞秋石
今人不知吾身自有秋石諺云泄盡眞藥服假藥十字街頭買秋石
節飮三杯固尾閭
酒水好停下焦爲邪節之尾閭自固不患漏泄
命門下寄腎右而絲系曲透膀廣之間
命門卽右腎言寄者命門非正臟三焦非正腑也命門系曲屈下行接兩腎之系下尾閭附廣腸之右通二陰之間前與膀胱下口於溲溺之處相竝而出乃是精氣所泄之道也若女子則子戶胞門亦自廣腸之右膀胱下口相竝而受胎故氣精血脈腦皆五臟之眞以是當知精血來有自矣
上爲心胞而膈膜橫連脂漫之外
心胞卽命門其經手厥陰其腑三焦其臟心胞絡其部分在心下橫膈膜之上竪斜膈膜之下與橫膜相粘其處黃脂漫包者心也其漫脂之外有細筋膜如絲與心肺相連者此胞絡也
配左腎以藏眞精男女陰陽攸分
命門爲配成之官左腎收血化精運入藏諸命門男以此而藏精女以此而系胞胎男子以氣爲主坎水用事故蒸氣爲精而色白如帶火者精亦能紅女子以血爲主離火用事故血盈爲經而色紅如挾痰氣者經亦能白女人屬陰陰極則必自下而上衝故乳房大而陰戶縮也男子屬陽陽極則必自上而垂下故陰物垂而乳頭縮也蓋陽無形陰有質男子內陽而外陰女人內陰而外陽男子背屬陽而腹屬陰女人腹屬陽而背屬陰又男子督脈主事自背尾閭行至齦交穴止故血盛者感陽氣而髭鬚生女子任脈主事自小腹上行至咽喉而止故不上與陽合而無鬚宦官去勢亦無鬚一理也
相君火以繫元氣疾病死生是頼
相火之臟元氣繫焉凡病雖危命脈有神者生命脈無神者死
風則肘臂攣急腋下腫紅
心胞支脈循胸出脇下腋三寸上抵腋下下循臑內行太陰少陰之間入肘中下臂行兩筋之間
氣則胸膈支結脇不舒泰
心胞脈起於胸中下膈循絡三焦故病有胸病及息噴者
熱逼五心煩而目赤善笑溲便亦難火盛故也
虛乏四體軟而頭旋耳痛精力不銳
火衰則土不運而四體若無骨然頭旋者命門帶系上透泥丸陽虛則頭旋也耳痛者腎竅於耳虛氣壅則痛壅塞則聾也精力不銳者交感精來不快平時無力不足以息
血衰面黃而心下崩且煩
面色紫光者腎無苦也色黃黑者腎衰也經曰悲哀太甚則心下崩數溲血也蓋悲哀則心系急肺布葉擧而上焦不通榮衛不散熱氣在中故胞絡絶而陽氣內鼓動發則心下崩數溲血也心下崩謂心胞內崩而下血也
冷極陰痿而肢體厥且痺
腎氣冷極前陰痿弱不擧病則四肢發厥如氷骨痛爲冷痺
瀉以烏藥枳殼
補必蓯蓉葫蘆巴沈香黃芪肉桂
凉以黃栢山梔黃連柴胡
溫必附子肉桂膃肭臍川芎補骨脂沈香
抑又疑左右受病同歸於膀胱
小便淸利脈沈而遲是冷氣歸腎小便赤澁脈沈而數是熱氣歸命門是命門與腎脈同者謂其所受病同歸於膀胱一腑也
冬夏司天兩分於水火
所以左屬水右屬火者左尺膀胱停瀦腎水右尺三焦腐熟糓食俗呼小便曰水大便曰火水火之義較然況六氣司天左爲寒水司冬爲寒右爲相火司夏爲暑
蓋其同者有形之質均屬乎水其異者無形之火不司乎寒司天旣有寒暑之異在人豈無水火之分腎合膀胱左尺脈純乎水命合三焦右尺脈純乎火似同而實異者陰陽之所以爲妙也宜靜不宜動者左右之所以相同也
凡病莫非火之所爲火盛則熱怯虛勞火衰則陽虛氣弱左右之脈皆沈診而貴乎沈滑惟相火司令則滑而帶浮非其時而數且大者皆謂火動
叔和脈不立部同斷乎證丹溪圖不盡意妙存乎心丹溪脈圖始補命門胞絡
三焦如霧如漚如瀆雖有名而無形主氣主食主便雖無形而有用
上焦玉堂下一寸六分直兩乳間陷處中焦臍上中脘下焦臍下膀胱上口上焦主出陽氣溫於皮膚分肉之間若霧露之漑焉故曰上焦如霧中焦主變化水糓之味其精微上注於肺化而爲血行於經隧以榮五臟周身故曰中焦如漚下焦主通利溲便以時傳下出而不納開通秘塞故曰下焦如瀆又曰決瀆之官水道出焉上焦主納心肺若無上焦何以宗主榮衛中焦主不上不下脾胃若無中焦何以腐熟水糓下焦主出腎間動氣應焉肝腎若無下焦何以疎決津液是三焦者引導陰陽分別淸濁所以主持諸氣有其名而無其形寄在胸中以應呼吸而行氣血夫氣者上至頭而不能下血者下至足而不能上皆三焦之用壅逼鞭碎使氣血由是而貫通焉故謂無形而有用
發爲無根之相火寒熱異常
三焦爲丙火之腑故其發也則爲無根之相火遊行諸經令人惡寒發熱異常
位寄膻中與血海男女相共
膻中卽上焦血海卽下焦男女均有此氣海均有此血海又名血室乃榮衛停止之所經脈流會之處但男子則運而行之無積而不滿女人則停而止之有積而溢下爲月經
募在石門貞元會合以始終
石門在臍下二寸爲三焦之募諸氣之所會聚聚而復分於十二經與手少陽厥陰相爲表裏故曰爲元氣之始終也
腑在氣衝水糓資胃以傳送
氣衝在小腹毛中去中行各二寸乃陰陽道路陽明脈之所發足陽明主腐熟水糓之氣三焦發用貫通十二經絡往來上下腐熟水糓營運氣血皆其所主是知氣衝爲三焦行氣之府蓋氣血必胃氣以爲本也
升中淸降下濁造化出納無窮
胃中濁氣下降而爲溲便淸氣上升而爲榮衛上極必返於下下極必復於上造化自然之妙循環無窮至於水糓之所入者自上而中自中而下糟粕轉輸傳導而無底滯故云水糓之道路也
養精神柔筋骨襟懷喜氣若烘
粹然淸和之氣上入中焦則佐土德翕受五糓變化精微內養精神外柔筋骨中焦旣治其氣上烘入於膻中以司入內襟懷開豁喜樂由生
虛則引氣於肺而中寒痞脹甚則溺窘耳鳴
手少陽支脈從耳入耳中經曰三焦病者腹氣滿小腹尤堅不得小便窘急溢則水流卽爲脹候耳鳴者手少陽支脈從耳後入耳中也
熱則上結於心而胸中煩滿甚則口渴咽腫
手少陽脈從膻中出缺盆上項系耳後直上出耳上角以屈下頰至䪼
風若縈纏小指次指肘臂肩臑肋外皆疼
手少陽脈起於小指次指之端循手表腕上貫肘臑外上肩而交足少陽之後入缺盆交膻中散絡心胞而下膈循肋屬三焦故病實則攣痛虛則不收
氣爲是動時秘時泄耳後胸前目銳作痛
氣證或秘或泄手少陽別脈遶臂注胸中合心主病其支脈自耳中走耳前交頰至目銳眥故氣滯則作痛
血凝痿痺泣流
血凝於膚者則爲痺凝於脈者則爲泣凝於足者則爲痿因臥汗出而風吹之也凡吐衄便溺諸血皆三焦所生也
冷敗汗多慄凍
冷敗則自汗不止發爲振慄四肢氷冷如凍甚則陰頭縮入名脫陽證
瀉心脾以去中焦之熱連柏猪牛相宜
瀉心黃連黃柏山梔連翹薄荷生地麥門冬柴胡桔梗木通龍腦瀉脾猪苓牽牛澤瀉赤茯苓枳殼木通檳榔芒硝大黃厚朴
補肺胃以濟中焦之寒參芪姜朮可供
人蔘黃芪乾薑白朮甘草益智仁良姜
下熱凉肝荊防地皮劑皆輕
荊芥防風地骨皮銀柴胡菊花石羔
下寒溫腎附子補骨脂性重
當歸熟地木香地楡阿膠蒲黃
噫觀三焦妙用而後知臟腑異而同同而異分之則爲十二合之則爲三焦約而言之三焦亦一焦也焦者元也一元之氣而已矣
五臟穿鑿論曰心與膽相通心病怔忡宜溫膽爲主膽病戰慄癲狂宜補心爲主肝與大腸相通肝病宜疎通大腸大腸病宜平肝經爲主脾與小腸相通脾病宜瀉小腸火小腸病宜潤脾土爲主肺與膀胱相通肺病宜淸利膀胱水後用分利淸濁膀胱病宜淸肺氣爲主兼用吐法腎與三焦相通腎病宜調和三焦三焦病宜補腎爲主胃與命門相通津液胃虛宜大補右腎此合一之妙也
觀形察色
以治未病凡臟腑未竭氣血未亂精神未散者全愈病已成者半愈病勢已過者危
第一看他神氣色潤枯肥瘦起和眠
肥白人多濕痰黑瘦人多火熱或形肥色黑或形瘦色白臨時參證或從形或從色不可泥也
活潤死枯肥是實瘦爲虛弱古今傳謙體卽知腰內苦攅眉頭痛與頭眩手不擧兮肩背痛步行艱苦脚間疼叉手按胸胸內痛按中臍腹痛相連但起不眠痰挾熱貪眠虛冷使之然面壁身踡多是冷仰身舒挺熱相煎身面目黃脾濕熱脣靑面黑冷同前
聽聲審音
五音以應五臟金聲響土聲濁木聲長水聲淸火聲燥如聲淸肺氣調暢聲如從室中言中濕也言而微終日乃復言奪氣也先輕後重高厲有力爲外感先重後輕沈困無力爲內傷
第二聽聲淸與濁鑑他眞語及狂言聲濁卽知痰壅滯聲淸寒內是其源言語眞誠非實熱狂言號呌熱深堅稱神說鬼踰墻屋胸膈停痰證號癲更有病因循日久音聲遽失命歸泉
內集卷一中
問證
試問頭身痛不痛寒熱無歇外感明掌熱口不知食味內傷飮食勞倦形五心煩熱兼有咳人瘦陰虛火動情除此三件見雜證如瘧如痢必有名從頭至足須詳問證候參差仔細聽
頭痛否痛無間歇爲外感痛有間歇爲內傷目紅腫否或暴紅腫或素疼痛耳鳴耳聾否或左或右久聾者不敢純用補澁之劑須兼開關行氣之藥鼻有涕否或無涕而燥或鼻塞或素流涕不止或鼻痔或酒齄口知味否或不食亦能知味爲外感風寒或食亦不知味爲內傷飮食口渴否渴飮冷水者爲熱渴飮熱水者爲虛夏月大渴好飮者爲暑舌有胎否或白或黃或黑或紅而裂齒痛否或上𦚞或下𦚞或有牙宣項强否暴强則爲風寒久强則爲痰火咽痛否暴痛多痰熱素慣痛多下虛手掌心熱否手背熱爲外感手心熱爲內傷手背手心俱熱爲內傷兼外感手指稍冷否冷則爲感寒不冷則爲傷風素淸冷則爲體虛手足癱瘓否左手足臂膊不擧或痛者屬血虛有火右手足臂膊不擧或痛者屬氣虛有痰肩背痛否暴痛爲外感久痛爲虛損挾鬱腰脊痛否暴痛亦爲外感久痛爲腎虛挾滯尻骨痛否原註暴痛爲太陽經邪久痛爲太陽經火胸膈滿否已下爲結胸未下爲邪入少陽經分非結胸也素慣胸滿者多鬱多痰火下虛脇痛否或左或右或兩脇俱痛或一點空痛腹脹否或大腹作脹或小腹作脹腹痛否或大腹痛或臍中痛或小腹痛或痛按之卽止或痛按之不止腹有痞塊否或臍上有痞塊或臍下有痞塊或臍左有痞塊或臍右有痞塊或臍中有塊不可妄用汗吐下及動氣凝滯之藥宜兼消導行氣之劑心痛否暴痛屬寒久痛屬火屬虛心煩否或只煩躁不寧或欲吐不吐謂之嘈雜或多驚恐謂之怔忡嘔吐否或濕嘔或乾嘔或食罷卽嘔或食久乃嘔大便泄否或溏泄或水泄或晨泄或食後卽泄或黃昏時泄一日共泄幾行大便秘否秘而作渴作脹者爲熱秘而不渴不脹者爲虛小便淸利否淸利爲邪在表赤澁爲邪在裏頻數窘急爲下虛挾火久病及老人得之危小便淋閉否渴者爲熱不渴爲虛陰强否陰强爲有火陰痿爲無火素有疝氣否有疝氣宜兼疎利肝氣藥不可妄用升提及動氣之劑素有便血否有痔瘡否有便血痔瘡不敢過用燥藥爍陰傷臟有瘡疥否有瘡疥忌發汗宜兼淸熱養血袪風素有夢遺白濁否有遺濁則爲精虛不敢輕易汗下有房室否男子犯房則氣血暴虛雖有外邪戒用猛劑或先補而後攻可也膝痠軟否暴酸軟則爲脚氣或胃弱久病則爲腎虛脚腫痛否腫而痛者多風濕不腫脛枯細而痛者爲血虛爲濕熱下注脚掌心熱否熱則下虛火動脚跟痛者亦腎虛有熱脚指及掌心冷者爲寒有寒熱否寒熱有間否無間爲外感有間爲內傷午寒夜熱則爲陰虛火動飮食喜冷否喜冷則爲中熱喜熱則爲中寒飮食運化否能食不能化者爲脾寒胃熱飮食多少否能飮食者易治全不食者難治惟傷寒不食亦無害素飮酒及食煎炒否酒客多痰熱煎炒多犯上焦或流入大腸而爲濕熱之證有汗否外感有汗則爲傷風無汗則爲傷寒雜證自汗則爲陽虛有盜汗否睡中出汗外感則爲半表裏邪內傷則爲陰虛有火渾身骨節疼痛否外感則爲邪居表分內傷則爲氣血不用身重痛者爲挾濕氣夜重否或晝輕夜重爲血病或夜輕晝重爲氣病年紀多少壯年病多可耐老人病雜則元氣難當婦人生産少者氣血猶盛生産多年又多宜補不宜攻病經幾時或幾日或幾旬或經年所處順否所處順則情性和而氣血易調所處逆則氣血怫鬱須於所服藥中量加開鬱行氣之劑曾誤服藥否誤藥則氣血亂而經絡雜急病隨爲調解緩病久病停一二日後藥之可也婦人經調否或參前爲血熱或參後爲血虛或當經行時有外感經盡則散不可妄藥以致有犯血海經閉否或有潮熱或有咳泄或有失血或有白帶否能飮食否能食則血易調而諸證自除食減漸瘦者危有癥瘕否有腹痛潮熱而一塊結實者爲癥瘕有孕能動否腹中有一塊結實能動而無腹痛潮熱等證者爲有孕腹虛大脹滿按之無一塊結實者爲氣病其經水亦時滲下産後有寒熱否有腹痛否有汗否有咳喘否寒熱多爲外感腹痛多爲瘀血或食積停滯有汗單潮爲氣血大虛咳喘爲瘀血入肺難治
凡初證題目未定最宜詳審病者不可諱疾忌醫醫者必須委曲請問決無一診而能悉知其病情也初學宜別抄問法一紙常出以問病若題目已定或外感或內傷或雜病自當遵守古法不可槪施發散劑也
王叔和觀病生死候歌
欲愈之病目眥黃胃氣行也眼胞忽陷定知亡五臟絶也耳目口鼻黑色起入口十死七難當腎承胃也面黃目靑酒亂頻邪風在胃袞其身木剋土也面黑目白命門敗困極八日死來侵先靑後黑卽素問廻則不轉神去則死意面色忽然望之靑進之如黑卒難當肝腎絶也面赤目白怕喘氣待過十日定存亡火剋金也黃黑白色起入目更兼口鼻有災殃水承脾也面靑目黃午時死餘候須看兩日强木剋土也目無精光齒斷黑心肝絶也面白目黑亦災殃肺腎絶也口如魚口不能合脾絶氣出不返命飛揚肝腎先絶肩息直視及脣焦面腫蒼黑也難逃妄語錯亂及不語屍臭元知壽不高心絶人中盡滿兼脣靑三日須知命必傾木剋土也兩頰顴赤心病久口張直氣命難停脾肺絶足趺趾腫膝如斗十日須知難保守脾絶項筋舒展定知殂督脈絶掌內無紋也不久心胞絶脣靑體冷及遺尿膀胱絶背面飮食四日期肝絶手足爪甲皆靑黑許過八日定難醫肝腎絶脊疼腰重反覆難此是骨絶五日看體重溺赤時不止肉絶六日便高判手足甲靑呼罵多筋絶九日定難過髮直如麻半日死小腸絶尋衣語死十知麼心絶
診脈
榮行脈中衛行脈外脈者所以主宰榮衛而不可須臾失也從月從永謂得此可永歲月也古脈字從血從𠂢所以使氣血各依分派而行經絡也醫家由脈以識經絡虛實由經絡虛實以定藥之君臣佐使及鍼灸穴法是脈乃醫之首務世俗偏熟脈訣而不知脈經專習單看而不知總看其實上古診法有三其一各於十二經動脈分爲三部候各臟腑其二以氣口人迎決內外病因其三獨取寸口以內外分臟腑以高下定身形以生剋定榮枯以淸濁論窮通故曰獨取寸口以決五臟六腑之生死吉凶也玆以素難爲主兼采仲景及脈圖脈經脈訣正傳權輿而補之以便初學誦讀
寸關尺定位
掌後高骨號爲關傍骨關脈形宛然次第推排寸關尺配合天地人三元
昔岐伯取氣口象黃鍾作脈法故氣口之數九分陽數九也尺內一寸陰數十也手腕高骨爲關從關至魚際得同身之一寸故名寸部從關至尺澤得同身之一尺故名尺部陽出陰入以關爲界故名關部寸應天爲上部關應人爲中部尺應地爲下部一部之中又各有浮中沈三候三三如九故曰三部九候凡診脈初以中指揣按高骨關位次下前後二指人長則疎排其指人短則密排其指初輕按消息之次不輕不重中按消息之次重按消息之
魚際者寸上一分掌骨後際如魚之頸際然尺澤者尺外餘脈如深澤然
臟腑定位
左心小腸肝膽腎右肺大腸脾胃命心與小腸居左寸肝膽同歸左關定腎脈元在左尺中膀胱是腑常相應肺與大腸居右寸脾胃脈從右關認心胞右尺配三焦此爲初學入門訣
左心主血肝膽腎膀胱皆精血之隧道故次附之右肺主氣脾胃命門三焦各以氣爲運化故次附之分之曰氣曰血曰脈總之惟脈運行氣血而已是以氣血盛脈盛氣血衰脈衰氣血和脈平氣血亂脈病由此知脈乃氣血之體氣血乃脈之用也心與小腸爲表裏旺於夏而位左寸沈取候心浮候小腸肝與膽爲表裏旺於春而位左關沈取候肝浮候膽腎與膀胱爲表裏旺於冬而位左尺沈取候腎浮候膀胱肺與大腸爲表裏旺於秋而位右寸沈取候肺浮候大腸脾與胃爲表裏旺於四季而位右關沈取候脾浮候胃命門與三焦爲表裏寄旺於夏而位右尺沈取候命門浮候三焦然以循環之序言之則左尺水生左關木左關木生左寸火左寸火接右尺火右尺火生右關土右關土生右寸金右寸金生左尺水生生之意不絶有子母之親也若以對待之位言之則左寸火剋右寸金左關木剋右關土左尺水剋右尺火左剛右柔有夫婦之別也然左手屬陽右手屬陰左寸君火以尊而在上右尺相火以卑而在下有君臣之道也三部之中有此自然之理是以善診者診父而知其子也
七表八裏九道脈名
浮芤滑實弦緊洪名爲七表屬陽宮微沈緩濇遲幷伏濡弱爲陰八裏同細數動虛促結散代革同歸九道中又有長短大三脈經書所載亦當通
脈經無表裏九道之目且七表以芤爲陽然爲亡血失精半産七表以弦爲陽仲景以弦爲陰九道以動爲陰仲景以動爲陽惟脈經則與仲景合也經以上中下九候爲九道的非歌訣九道之謂也戴同父有脈訣刊訣朱文公謂其辭俚而淺但脈訣世俗誦習已慣表裏名義初學不可不知九道從丹溪者脈經有數無短內經有革無牢故也
諸脈體狀
浮按不足擧有餘浮不沈也脈在肉上沈按有餘擧則無沈不浮也浮沈二脈以擧按輕重取之浮爲在表沈爲在裏遲脈一息剛三至數來六至一吸呼遲不及也數太過也遲數二脈以呼吸息數取之遲爲冷數爲熱滑似累珠來往疾滑不濇也累累如珠往來流利疾速濇滯往來刮竹皮濇不滑也往來濇滯如刀刮竹皮然不通快也滑濇二脈以往來形狀取之滑爲有餘濇爲不足大浮滿指沈無力大不小也浮取滿指似洪沈取濶濡無力緩比遲脈快些兒緩不緊也仍四至但往來更和緩耳比三至遲脈更快些大緩二脈以指下急慢分之大則邪勝緩則正復洪如洪水湧波起洪大而湧上且實也如洪水之波浪湧起浮沈取之有力其中微曲如環如鉤故夏脈曰鉤鉤卽洪也實按愊愊力自殊實不虛也擧按皆愊愊有力弦若張弓絃勁直弦勁直如弓弦也擧按皆然緊似牽繩轉索初緊急而不緩也如轉索之狀長脈過指出位外長不短也過於本位芤兩頭有中空疎芤如芤菜中空也微似蛛絲容易斷微不顯也若有若無細線往來更可觀細微妙也較之微脈差大往來有常濡全無力不耐按濡無力也輕手乍來重手却去弱則欲絶有無間弱不盛也按之欲絶似有似無擧之則無虛雖豁大不能固擧按雖濶豁而不堅固也革如按鼓最牢堅革改易本來氣血也浮沈取之皆實如按鼓皮然動如轉豆無來往擧無尋有如豆厥厥動搖不離其處無往無來散漫乍時注指端散不聚也來去不明漫無根柢指端輕按則有重按卽失有表無裏也或問散乃敗脈何心肺平脈皆浮而散耶蓋心浮大中帶濡肺浮濇中帶大有似於散耳若眞散豈爲平脈但不帶散則又爲眞夏秋脈矣伏潛骨裏形方見伏不見也按之推之至於骨乃見絶則全無推亦閑絶亦古脈名短於本位猶不及短不及也見指中間促急來數喜漸寬促者急也脈數時一止復來曰促結脈緩時來一止結不續也脈來遲緩時一止曰結代脈中止不自還代更代也先有濇濡定止方見代脈止歇有定數不比促結止而不定如十動一止雖數十動皆見於十動之後如二十動一止雖數十動皆見於二十動之後三十四十動皆然
諸脈相類
浮似芤芤則中斷浮不斷浮似洪力薄爲浮厚者洪浮似虛輕手爲浮無力虛滑似動滑珠朗朗動混混混混然無頭尾滑似數滑利往來數至多實似革革按不移實大長弦似緊弦言其力緊言象弦如張弓緊如轉索洪似大大按無力洪有力微似濇濇短遲細微如毛沈似伏伏極其沈深復深緩似遲緩比之遲仍小快遲似濇遲息三至濇短難弱似濡濡力柔薄弱如無結促代結緩促數止無定代歇有常命鮮回散似大散裏全無大翕翕散形緩漫裏全無大則其中還翕翕
諸脈主病
浮風芤血滑多痰浮主風者風氣浮蕩也芤主血虛血屬陰陰道常乏故中有間斷也滑主血多隨氣壅上爲痰實熱弦勞緊痛間實主氣實有熱血隨氣行氣血俱熱候也弦主勞傷氣血拘歛緊主邪搏氣血沸亂故痛洪熱微寒臍下積洪乃氣血燔灼表裏熱極微乃氣血虛寒臍下冷積作痛作瀉沈因氣痛緩膚頑沈爲氣鬱疼痛緩大非時得之則氣血不週肌膚頑痺麻木濇則傷精陰敗血濇乃精血枯燥男子得之房勞傷精女子有胎得之胎中少血作痛無孕得之瘀血滯也又聞遲冷伏格關遲爲陽虛裏寒外見冷證伏乃陰陽潛伏關格閉塞濡多自汗偏宜老濡主氣血衰疲陽虛自汗老人氣血已衰故宜少壯得之危弱脈精虛骨體痠弱由眞精氣虛極骨髓空虛故作痠痛老人得之亦無妨也長則氣理短則病長乃氣血有條理而不亂帶緩則百病易治短因氣滯或胃氣衰少諸病見短難治細氣少兮代氣衰細本元氣不足精血亦乏代乃元氣衰極他臟代至死脈也促爲熱極結爲積促乃陽盛而陰不相濟熱蓄於裏也結乃陰盛而陽不相入內外邪滯爲積虛驚動脫血頻來虛乃氣血俱虛故多恍惚驚悸動亦虛勞之脈主脫漏崩中泄痢血分之疾數則心煩大病進數亦熱極脈也主心煩發狂大乃邪盛氣血虛不能制故病進也革去精血亦奇哉革乃變易血氣去留常度男子不交精泄女子崩中漏下有孕半産眞虛寒怪證脈也
諸脈相兼主病
滑伯仁曰人之爲病雖曰不過寒熱虛實四者而其脈多兼見也熱則流通凡浮大數長皆熱也寒則堅凝凡沈小遲短皆寒也實則形剛凡實滑弦緊皆實也虛則形柔凡虛濇濡緩皆虛也他如難經所謂一陰一陽者脈來沈而滑一陰二陽者脈來沈滑而長一陰三陽者脈來浮滑而長時一沈也一陽一陰者脈來浮而濇一陽二陰者脈來長而沈濇一陽三陰者脈來沈濇而短時一浮者盡皆兼見義也
浮而有力則爲風風包四氣而言如浮緩浮弦則爲傷風浮緊則爲傷寒浮虛則爲傷暑浮濡則爲傷濕四氣在表皆浮更與人迎相應則爲外感在經無疑浮而無力斯爲虛經曰諸浮者腎不足也瞥瞥有如羹上肌定知此脈陽氣微乍病見浮脈乃傷風邪久病宜沈反見浮脈裏寒表熱也然必與氣口相應則爲內傷氣血虛損浮數風熱微欲解浮數傷風挾熱也帶微者邪不傳而欲解浮遲身痒汗亦無裏虛不能作汗其身必痒獨浮喘脹表中熱表邪盛故氣逆喘脹浮緊滑疾百合辜百合傷寒病也浮大癮疹久爲癩浮爲風虛大爲氣强風氣相搏必成癮疹發痒久久爲癩浮滑痰飮痛如錐浮滑爲風痰爲走刺疼痛
沈而有力則爲積凡脈浮盛爲病在表在外沈堅爲病在裏在內無力應知氣不平沈爲諸鬱爲水爲泄爲厥逆停飮脇脹兼瘕癥沈數裏寒內熱盛與人迎相應則邪伏陰經而爲實熱沈遲血冷裏寒生與氣口相應則血凝氣滯而爲沈寒沈重傷暑弱墮髮沈重爲傷暑發熱沈弱者髮必墮落沈弦腹心冷痛幷沈緊而數冷又熱沈緊不數懸飮成沈細少氣臂不擧兩寸則兩臂不擧沈重前絶瘀血凝沈重如重物沈水不復浮起故冬脈曰石直前絶者有瘀滯也
遲而無力虛且寒與人迎相應則濕寒凝滯與氣口相應則虛冷沈積遲而有力痛爲害或心痛或腹痛或脇痛應尺血虛寸氣虛寸口得之爲氣虛尺中得之爲血虛總是腎虛不安亦有痰凝氣滯伏熱蹇澁而然者必尋之無力乃爲眞遲遲沈寒內浮寒外脈遲沈或芤寒在裏則腹痛遲浮寒在表則肢冷遲濇咽酸癥瘕成遲濇則濕熱凝滯或爲咽酸或爲瘕癥遲滑腹中覺脹大遲而滑爲腹脹惟有季夏及左尺逢此便是腎經敗季夏六月也此時得遲脈則土旺水虧湏急滋腎水以救之非六月而左尺見遲脈者亦爲土尅水湏急滋補以救之
數而有力則爲熱與人迎相應則風燥熱煩無力瘡瘍痛痒亟平人遇此主卽發瘡瘍癰疽年幼者或發疹痘若還細數又無力陰虛火動休輕視與氣口相應則陰虛陽盛甚者左右俱細數無力或左尺寸數尤甚數浮火炎煩且滿數浮表有熱也數爲煩滿數沈裏熱不須議數沈裏有熱也上見煩熱與頭疼中爲口臭兼嘔逆左則目赤肝火炎右下二便秘而赤數而帶滑痰火盛或爲嘔吐或痛極
滑脈爲實爲停痰滑爲氣血實與人迎相應則風痰潮溢與氣口相應則涎飮凝滯或爲瘀血宿食兼爲滿爲咳爲鬼疰不勻氣逆嘔涎粘滑而大小不勻必吐爲病進滑爲逆氣滑浮大小腹作痛滑浮者大小腹皆痛滑弱陰痛溺如攙滑弱則陰中痛小便亦然滑散癱瘓不仁證痰多氣血少也滑實胃熱非廉纖滑實爲胃熱帶數則爲結熱非廉纖者言熱重也
濇爲不足傷精血與氣口相應則精竭血枯爲厥爲痢爲惡寒濇爲四肢逆冷爲下痢爲惡寒濇細則大寒或爲無汗爲心痛濇爲無汗爲心痛濇芤瘀血結成團濇芤爲衄血或爲失血濇緊爲痺因寒濕濇而緊爲痺爲寒濕爲中霧露濇沈之病亦一般濇沈亦爲寒濕與人迎相應則風濕寒痺婦人有孕胎中痛無孕還須敗血成
大爲病進脈之賊經曰脈來渾渾革革如湧泉者病進而危昔人以秋潮之洶湧者狀其大也要之卽非時而見洪大脈也浮大表病沈裏厄經曰大則病進浮大表病沈大裏病浮大晝加晝死沈大夜加夜死前大後小頭痛眩前小後大胸滿塞難曰前大後小頭痛目眩前小後大胸滿短氣前謂寸後謂尺氣愈盛兮血愈虛大爲血虛而氣盛必緩而大爲正脈中緩而大者爲正脈
緩爲正復脈之本緩爲胃氣將復爲病退非時得之氣血虛非土旺之時單見緩脈則氣血雖和而投虛身必倦怠在上項强下脚弱寸緩項强尺緩脚弱沈緩眩暈浮痺膚沈緩爲虛故眩暈浮緩風寒故麻痺帶滑爲熱緊爲痛緩滑爲熱中緩緊爲脾疼與人迎相應則風熱入臟與氣口相應則怒極傷筋緩遲虛冷咽難哺緩遲爲虛寒相搏食冷則咽痛緩弱呑酸食不下緩者胃氣有餘弱者陽氣不足胃欲消化而陽氣不運故噫而呑酸食卒不下塡於胸膈也左尺單見命將殂左尺腎部單見緩脈全無沈滑爲土盛水虧不治
已上八脈內經謂之八要蓋浮沈二脈以別其表裏遲數二脈以別其寒熱滑濇二脈以察氣血虛實大緩二脈以察病之安危苟能得其要領雜脈可以類推
洪爲脹痛爲熱煩爲脹滿爲頭痛及遍身疼痛爲熱爲煩大便不通洪實爲癲洪大祟洪實者癲洪大者祟洪緊癰疽喘急麤洪緊與氣口相應則氣攻百脈爲癰疽爲喘急亦爲脹洪浮陽邪證來見洪浮與人迎相應則寒壅諸陽外見陽證大小便秘
實爲伏熱咳且吐實與人迎應則風寒貫經鬱熱在內薰蒸脾胃不食氣喘作咳或時嘔吐實濇氣塞痢且墜實濇與氣口相應則氣血壅滯爲三焦痞塞食積濕熱成痢裏急後墜實緊作泄胃家寒或時腰痛亦難住實緊爲陰不勝陽爲胃寒爲大便不禁爲腰痛
弦爲血弱有勞傷弦乃肝部本脈見於他部則爲血虛主盜汗手足痠疼皮毛枯槁中虛且寒停飮漿弦與氣口相應則飮水停積令人中虛寒胸脇疼痛體拘急與人迎相應則風走注痛甚者四肢拘急冷痺瘧疾寒熱善驚惶爲瘧爲驚弦緊惡寒疝癖病經絡中有寒故也上下左右積弦長弦而長爲上下左右有積弦鉤脇下痛如剌弦而鉤爲脇下刺痛雙弦急痛轉難當雙弦爲脇下急痛乃無水以緩之也
緊則爲寒爲疼痛與人迎相應則經絡傷寒與氣口相應則臟腑作痛爲咳爲喘爲滿胸人迎緊盛傷寒證人迎緊盛爲傷寒氣口緊盛食冲冲氣口緊盛爲傷飮食緊沈必知痛在腹恐成冷氣與癎風緊數寒熱相來往緊而數爲寒熱往來緊滑宿食吐蛔蟲緊滑爲蛔動爲宿食吐逆緊急遁屍亂血脈緊而急爲遁屍單緊而浮肺水攻浮緊爲肺經有水浮沈俱緊中霧露頭項强急溺妄通浮緊或寸緊則霧露中於上焦見太陽證發熱頭項强痛腰攣脛痠沈緊或尺緊則霧露中於下焦見少陰證足冷便溺妄出爲難治若浮沈俱緊三焦俱中其邪臍痛手足冷者死手足溫自吐利者生
長爲陽毒入臟深熱閉陽明煩莫禁坐臥不安身壯熱長脈來去不絶見於左關人迎之位感於陽邪熱毒在心肝二經傳之下焦其熱壅閉乃陽淫熱疾主渾身壯熱坐臥不安表證多則微汗裏證多則下之又尺寸俱長者陽明本脈也長大癲癎更迷心長大則爲癲狂癎疾乃痰熱迷於肝心所致長緩微邪犯下體與人迎相應則微邪自愈與氣口相應則臟氣平治寸長足脛痛相侵經曰長而緩者病在下又云寸口中手長者足脛痛
芤主血瘀不流通芤與人迎相應則邪壅吐衄與氣口相應則榮虛妄行而爲於滯熱入小腸淋瀝膿心主血而不受邪故熱入小腸淋瀝膿血疼痛崩漏衄吐隨所主寸芤則爲衄血吐血關芤則爲便血尺芤則下虛有瘀崩漏尿血芤緊或數腸內癰芤緊或挾洪數者主榮脈留滯於腸胃之間多見關部致生血癰
微主中寒氣血虛微與氣口相應則陽虛脫泄仲景云脈縈縈如蛛絲細者陽氣衰也爲衄爲崩爲急拘衄血崩漏四肢拘急微浮嘔逆分內外內傷則爲陽虛外感則爲風暑微沈自利汗有無微沈陰氣已虧臟寒下利作泄或虛汗不止或亡陽無汗微弱少氣面無色男精女帶共焦枯微弱爲少氣主男子失精溺血女子崩中漏下致面色焦枯微濇亡血增寒熱曾經汗下醫之辜脈微而濇者病當惡寒後乃發熱所以然者醫發其汗令陽氣微又大下之令陰氣弱陽微惡寒陰弱發熱理也久則夏月惡寒冬月惡熱蓋夏月陽氣在外胃中虛冷陽氣內微故反惡寒冬月陽氣在內胃中煩熱陰氣內弱故反惡熱晝寒夜熱亦此義也
細爲寒濕爲脹泄細與人迎相應則諸經中濕濕則脹滿濕多成泄細滑僵仆兼嘔熱細而滑爲僵仆爲嘔吐爲發熱細緊癥瘕積聚縈或爲剌痛爲痿蹶細而緊爲癥瘕積聚爲病在內爲刺痛爲身痛痿蹶叔和云脛痠髓冷是也內傷得之心神勞憂思過度也五臟凝涎氣其血與氣口相應則五臟凝涎氣血俱虛惟有冬季爲時脈不療自痊王氏訣冬脈宜沈細而滑故叔和云如逢冬季經霜月不療其痾必自痊
濡爲亡血爲冷痺濡爲亡血爲冷痺仲景云脈來綿綿如瀉漆之絶前大後小者亡其血也痺亦有囚寒濕散漫而脈濡者必與人迎應也虛汗不止又乏氣濡爲自汗爲氣弱蒸熱飱泄下體重濡與氣口相應則飱泄脚弱骨蒸潮熱濡弱內熱外又寒其人小便必不利濡而弱內熱外冷自汗小便難
弱主陽虛脛體痠弱乃六極之脈與人迎相應則風濕緩縱與氣口相應則筋絶痿弛客風冷氣巧相鑚關上得之主挾風熱關後得之主挾冷氣訣云弱主氣居於表産後客風面腫又云只爲風邪與氣連陰弱血虛筋急痛尺屬陰主血虛不能潤筋故筋急痛陽弱氣喘行步難寸屬陽主氣虛作喘行步無力虛汗泄精成痼冷少壯得之不等閑老年人得弱脈則順少壯人得弱脈則逆
虛則爲虛爲傷暑與人迎相應則經絡傷暑與氣口相應則榮衛虛損脚弱喘促食不消虛爲脚弱爲喘促爲食不消恍惚驚風皆所主虛煩多汗亦同條虛主心中恍惚小兒驚風虛煩自汗虛大勞役損元氣虛而大爲勞役損氣虛濇房勞腎水焦虛而濇爲房勞損精
革乃虛寒相搏成崩漏半産亡血精仲景云脈弦而大弦則爲減大則爲芤減爲寒芤爲虛寒虛相搏曰革女人半産崩漏男子亡血失精更是中風兼感濕爲滿爲急異常情與人迎相應則中風暑濕與氣口相應則半産脫精
動脈多見關部中仲景曰若數脈見於關上上下無頭尾如豆大厥厥動搖者名曰動脈也或驚或痛來相攻與人迎相應則寒疼冷痛與氣口相應則心驚膽寒四肢拘攣多疼痛虛勞血痢與崩中動爲拘攣動主體虛勞崩中血痢陽動汗出陰發熱形冷惡寒陽不通仲景曰陰陽相搏名曰動言陰陽相搏則虛陽動爲陽虛故汗出陰動爲陰虛故發熱如不汗出發熱而反形冷惡寒者陽氣不通而致身冷惡寒也若見轉豆如麻促此是肺枯胃亦亡
散脈不聚命將崩到此無由得再生與人迎相應則淫邪脫泄與氣口相應則精血敗耗五臟氣散利不禁六腑氣散四肢靑手足寒上氣
伏因邪閉成霍亂與人迎相應則寒暑濕邪固閉而成霍亂積疝溏泄貫膿窠伏爲宿食爲疝瘕爲溏泄爲惡膿貫肌寸伏痰熱尺寒積關伏寒熱兩爲痾寸得之爲痰爲熱尺得之爲寒爲積關中則痰熱俱有寒熱不定蓄水停痰氣厥逆爲停痰蓄水爲諸氣上衝爲厥逆伏濇吐逆神思多伏則吐逆濇則食不得入關格證也與氣口應者乃凝思勞神過多不可專責外邪也
短爲氣滯心腹痛宿食內積三焦壅與人迎相應則邪閉經脈與氣口相應則積遏臟氣陰中伏陽血不行短脈屬陰而又伏於陽者何也經云脈有一陽三陰者謂脈來沈濇而短時一浮也在秋時則爲正脈在三時則爲七情宿食壅滯氣不足以導血行也短急病上亦可惡經曰短而急者病在上寸口短者頭痛又曰短而數者心痛必煩皆上體病也短亦可惡無胃氣也
促脈陽盛陰不足氣血痰食壅爲毒陰陽之氣不和不相續也非若結代之脈動而中止有因氣血食飮痰涎留滯不行而止促不可槪爲惡脈凡臟腑熱盛則促急故曰與人迎相應則痰壅陽經與氣口相應則積留胃府裏熱瘀血發狂斑風熱壅盛則瘀血凝滯發爲狂斑怒氣激之發厥搐或因怒氣氣逆發厥上下上虛漸加卽死漸退生久病得之亦非福促脈雖非惡脈但老病及久病得之上愈盛而下愈虛亦非福也
結因陰盛主有積結甚積甚微則微與人迎相應則陰散陽生與氣口相應則積阻氣節陰盛則結脾間積氣大腸秘痛結甚則積甚結微則積微陽結茫茫如車蓋脈藹藹如車蓋大者名陽結爲陽氣鬱結於外不與陰氣和雜也陰結累累與陽違脈累累如循長竿强直者名陰結爲陰氣鬱結於內不與陽氣和雜也結浮寒邪滯經絡結沈痰飮瘀血基亦有七情氣鬱者脈道不通實由之裏寒脈緩則爲結裏熱脈數則爲促緩促不同結亦當如促脈分痰飮氣血積可也
代脈必死臟氣絶平人見此大不祥病人見之反有可生者平人大忌惟有風家幷痛極三月姙孕却無妨痛風痰濕阻礙有孕胎氣阻礙故無妨也又有暴傷氣血者古人立有灸甘湯又有暴傷損氣血者一時元氣未和非臟絶也宜灸甘草湯救之
臟腑六脈診法
此卽上古診法其一也臟腑同氣所以古人不立六腑脈訣但旣以浮取候腑沈取候臟數爲腑病遲爲臟病又以急大緩濇沈甚者爲臟微急微大微緩微濇微沈者爲腑其故何耶蓋急大緩濇沈甚者浮沈皆然微者浮取則然而沈取則不然也二說似異而實同要之浮中有沈沈中有浮陰中有陽陽中有陰卽如上竟上者胸喉中事下竟下者小腹腰股膝脛中事其實寸脈亦有主下病者尺脈亦有主上病者此診家活妙許氏所謂以意會之非言語可傳得之
心浮大散是本宮心之本宮平脈也虛實賊微邪過宮脈也餘皆雜脈相兼而見微大邪歸小腸中大卽洪也微有初暫而不久意詳總看十變脈註各部倣此脈有輕重如左寸先以輕手得之是小腸後重手如六菽之重得之是心左關先以輕手得之是膽後以重十二菽取之是肝左尺先以輕手得之是膀胱後重手如十五菽之重取之是腎右寸先以輕手得之是大腸後以重手如三菽之重得之是肺右關先以輕手得之是胃後重手如九菽之重得之是脾右尺先以輕手得之是三焦後以重手如十五菽之重取之是命門浮數風熱頭疼痛數兼弦緊而言浮數主頭疼身熱面赤骨節煩疼甚則心痛面赤乃外感鬱熱表證小腸爲膀胱之標故脈見此浮遲腹冷胃虛空浮而帶遲主小腹寒痛胃弱噯酸浮虛偏頭耳頰痛手太陽經虛苦偏頭痛耳頰痛浮弦疝痛滑多蟲訣云急則腸中痛不通是也浮弦而滑主疝痛食蟲甚多如面上有白點者必有血龜浮緊而滑爲淋閉浮緊而滑爲淋或二便閉澁浮洪膈脇滿難通胸連脇滿痰熱盛也浮長風眩成癲癎浮大而長爲風眩癲癎浮實面赤熱生風浮實面赤如騂熱則生風訣云大實由來面赤風燥痛面色與心同浮濡虛損足多汗浮濡五臟虛極而汗出於足蓋五臟絲系發之於足故也浮芤積瘀吐痢紅血瘀胸中不散以致氣道不通在內作聲氣升則吐血氣降則便血下痢甚則吐痢交作浮溢骨痛心煩躁左寸脈滿過關部主骨節疼痛心中煩躁面赤乃心熱之候浮絶臍腹痺痞冲浮絶者無小腸脈也苦臍冷痺小腹中有癥瘕沈數狂言幷舌强數兼實滑而言訣云實大相兼幷有滑舌强心驚語話難沈遲血冷神不充沈遲或血虛或上焦受寒或心神衰少獨沈不睡皆因鬱努瘀侵睛崩漏紅沈主氣鬱夜多不睡或上攻患目必努肉瘀血侵睛下流則崩漏去紅甚者咯血沈微虛痞驚中熱沈微榮弱以致虛火上侵胸膈痞悶甚則脇亦脹痛驚中熱者脈微主心氣虛弱易生驚惕但心屬火驚則血散火動驚中有虛熱也沈實口瘡及喉嚨主口舌生瘡咽喉腫痛沈緩專主項背强沈緩主項背筋急强痛沈滑痰熱時相攻滑爲痰合本位洪則爲痰熱或嘔逆或怔忡時作時止若沈細而滑全無本脈則爲水尅火不治沈濇胃虧音容減濇則心經氣虛血少母不能以蔭子以致胃氣下陷心神虧少面無顔色言語聲音亦懶甚則氣血凝滯而爲虛痛沈緊眞痛必然凶沈緊乃腎水逆上承心謂之賊邪必發眞心痛如刺必死無疑沈弱陽虛多驚悸權輿云左寸弱兮陽氣虛心驚悸兮汗難除沈伏痰鬱聚胸中伏主憂鬱多痰心肺二經積聚胸中沈弦心懸或如滿弦乃肝邪承心主心懸如飢或時拘急如飽滿然此虛邪也沈絶掌熱嘔上衝沈絶者無心脈也苦心下毒痛掌中熱時時善嘔口中傷爛浮沈俱虛苦洞泄心與小腸俱虛者苦洞泄苦寒少氣四肢寒腸澼浮沈俱實便難通心與小腸俱實苦便閉心腹煩滿
肝弦而軟無些病弦乃肝之正脈帶軟則弦而得中故無些病微弦膽驚欲發黃脈初微弦者主膽腑受驚潮熱欲發黃疸爪甲眼目俱黃浮數風熱筋抽搐數包弦緊而言主發潮熱筋脈抽搐浮遲洒淅淚成行浮遲主肝經受寒洒淅惡寒或時發熱冷淚時流浮細振搖多盜汗浮細膽氣虛怯肢體振搖夜出盜汗浮弱微散視渺茫浮弱微散乃肺脈承肝致肝經氣虛目暗生花視物渺茫浮芤失血肢體癱芤主失血血虛則不能運用故四肢癱瘓浮甚筋痿澼在腸浮甚乃火旺血虛筋弱無力終爲癱瘓腸澼本脾胃濕熱肝風承虛下注輕則便血重則痔漏故痔乃筋脈病也浮大滑實頭目病浮大滑實乃心脈承肝血熱生痰以致頭目不淸或腫或痛咽喉乾燥浮溢眩暈筋痛傷浮弦溢上寸口主目眩頭重筋脈痠痛浮濇肋滿經不利濇主肝血虛少甚則吐逆不能停藏輕則脇肋脹滿身痛婦人血凝氣滯多月經不利若浮濇而短則爲本經賊脈浮絶膝痛善驚惶無膽脈者苦膝痠痛口苦善畏多驚沈遲疝氣睡不著沈遲血冷夜臥不安疝氣時攻沈數鬱怒苦生瘡沈數善鬱善怒肝火妄動多生瘡疥癰疽沈弦緊實痃癖病沈弦緊實四脈主腎水不能生木以致肝虛結成癖積或近臍或兩肋間作痛沈實轉筋痛脇房實主脇肋切痛肝實者苦肉中痛轉筋沈微內障或作泄沈微則肝氣虛主眼生內障或時疎泄下利沈弱筋枯腰脈僵弱主血虛筋脈枯痿短縮腰脈亦痛急如張弓産後多有此疾沈緩醋心腹氣結肝緩則宿食薰蒸心頭酸刺或氣結在腹作痛沈伏觸冷脚不强沈伏乃寒氣觸血以致脚痛難以伸縮沈濡恍惚下體重沈濡則魄衰不能與魂相守心中恍惚下體腰脚沈重沈絶遺溺命不長無肝脈者苦遺溺逢庚辛金日必死俱實嘔逆食不化肝膽俱實者苦嘔逆食不消化俱虛厥冷性無常肝膽俱虛四肢厥冷性情不樂喜怒不常
腎本沈石帶滑形沈實而滑者腎之本脈也微沈病自膀胱生暫沈者膀胱經病也浮數勞熱小便赤浮數膀胱火動主勞熱小便赤浮遲帶濁耳蟬鳴浮遲乃傷精患帶濁耳中蟬鳴鳴久則聾浮滑實大淋澁證脈浮帶滑而又實大乃心經邪熱下侵故小便淋濇作痛甚浮偏墜寒邪竝浮甚乃寒邪入小腸主偏墜小便臊浮緊風炎腎竅塞浮緊主腎臟有風上攻於耳以致耳聾浮濇疝痛及遺精腎濇則虛寒主小腸疝氣胞囊腫大或精於夢中遺漏浮虛牙痛背腰倦虛甚足膝瘡痍縈腎脈浮虛乃風與氣搏主牙疼出血背腰跎倦甚則足膝生瘡經久不愈浮芤尿血女經漏浮芤腎虛也男子尿血女人經漏浮緩傷風瀉幾行浮緩乃風入太陽膀胱見之主傷風自利浮實小腹脹且痛脈實主心熱傳於小腸脹滿作痛小便淋瀝浮滑停水臍如氷滑乃陽脈左尺見之則陽勝陰矣腎虛不能化水以致停蓄臍腹氷冷甚則流利作聲浮洪陰虧脚痠軟左尺浮洪乃火承水也外感得之則爲熱入膀胱小便赤澁兩脚隱痛內傷得之則陰精虧甚脚膝痠軟浮絶傷精與閉經無膀胱脈者苦逆冷男子失精尿有餘瀝婦人月經不調或閉沈數陰虛火動證沈而數者乃水竭陰虛火動或瘀血沈遲臟冷精薄淸沈遲腎虛冷也臟寒自利精氣淸薄女人則爲血結子宮亦冷沈緊滑弦腰脚痛脈沈帶弦帶緊帶滑乃腎受風濕而主於腰脚也沈弦飮水下焦停沈弦胃寒不能制水所以停蓄下焦必爲水病沈微氣虛崩帶病沈微氣虛男子失精溺血女子崩帶經脈不調沈甚陰痒衛不升沈甚主陰痒或腰脚痛皆衛氣不升濕熱盛也沈緩脚痺小腹冷沈緩土邪承水故脚痺而下元冷單緩則爲尅脈沈伏疝瀉患癥瘕脈伏乃陰積下部故爲疝痛泄瀉或結癥瘕沈濡便血女胎脫濡則氣血耗散男子便血女子胎脫沈緩而濇怠倦極不寒不熱病難名尺脈緩濇謂之解㑊怠倦至極也緩爲熱中濇爲無血熱而無血寒不寒熱不熱病不可名下虛極而挾外感沈濇逆冷腹有聲沈濇腎虛不能溫養腸胃以致肢體逆冷臍下雷鳴沈散腰痛多小便脈沈帶散必主腰痛尿多單沈而勻病不成脈但沈無滑曰單沈而帶滑曰勻兩脈皆腎之順候沈弱體痠陰欲絶訣云弱脈尺中陰欲絶痠疼引變上皮膚沈無足熱亡其精無腎脈者苦足下熱裏急精氣竭亡勞倦所致俱實癲疾頭目重腎膀胱俱實者苦癲疾頭目重痛俱虛心痛瀉如傾腎膀胱俱虛者苦心痛下重洞瀉不止
肺脈浮濇短爲平浮短而濇者肺之本脈也微浮帶散大腸淸初浮帶散大腸之氣淸而無病也浮數風熱咳且秘浮數主中風咳嗽身熱便秘浮遲寒冷瀉難禁脈遲肺寒痰痞胸前飮食難消作瀉浮實滑大咽乾燥腸痛便難鼻乏馨浮實滑大心火承肺主咽門燥痛腸如刀刺毛焦唾稠鼻乏馨香浮芤衄血胸暴痛浮芤積瘀在胸或衄或嘔瘀滯胸中則卒暴疼痛浮溢膈滿或腸鳴浮甚溢上魚際氣不下行胸膈滿悶或時氣下則大腸作鳴浮洪足熱唾稠濁浮洪火盛足心熱痰唾稠濁且臭浮緊喘促冒時行浮緊感冒時行風痰咳嗽喘促浮弦咳嗽冷氣結風邪傳於大腸故脈弦咳嗽冷氣秘結浮滑痰多頭目傾浮滑痰多頭目昏眩浮急腸風癰血痔浮弦數急主腸風腸癰便血痔瘡浮絶少氣有水停無大腸脈者苦短氣心下有水沈數火盛痰氣升沈數火承肺痰壅喘急沈遲氣痞冷涎縈歌云肺遲氣痞寒痰盛飮食難消氣漸衰沈緊而滑仍咳嗽肺部得此三脈有寒有風有痰故發咳嗽沈細兼滑是骨蒸子承母虛病在骨內訣云沈細仍兼滑因知是骨蒸皮毛皆總澁寒熱兩相幷沈實熱結微寒結沈實乃邪熱結胸沈微乃寒結胸沈甚膹鬱引背疼沈甚胸中膹悶之氣與背牽引而痛沈弱驚汗濡寒熱沈弱陽虛主驚悸多汗沈濡虛損主增寒發熱沈絶咳逆喉瘡生無肺脈者苦短氣咳逆喉塞俱實脣吻手臂捲肺大腸俱實者主脣吻不收手臂捲俱虛憂恐見光明肺大腸俱虛情中不樂或如恐怖時望見光明
脾脈本緩善不見緩乃脾之本脈隱隱和緩不可見者爲善惡者來如水之流此爲太過病在外令人四肢不擧或如鳥之喙此爲不及病在內令人九竅壅塞微緩胃氣得其平初微緩者胃之平脈也浮數胃火或誤下浮數有力乃胃中有火呑酸吐逆齒腫出血中消善食夜多盜汗如浮數無力乃醫誤下損傷脾胃所致浮遲胃冷氣膨膨脾胃氣虛冷作嘔肚腹膨脹浮濇下利糓不化浮爲胃虛濇爲脾寒脾胃虛寒水糓不化法當下利浮實消渴因勞成脈浮而實原因勞倦傷脾以致心火承土善消水穀爲糟粕而不化爲精血營養五臟故口乾發渴滌蕩腸胃小便數而血肉耗散故名消中也浮芤甲錯身體瘦浮爲胃氣衰芤爲榮氣傷故肌肉甲錯而不光澤且漸瘦也浮緊腹中痛且鳴趺陽脈浮而緊浮爲氣緊爲寒浮爲腹滿緊爲絞痛浮緊相搏腸鳴而轉浮微而緊爲短氣微則爲虛緊則爲寒中虛且寒氣自短矣浮滑吐噦口不馨訣云弦以滑兮胃寒又云單滑脾家熱口臭氣多粗蓋滑爲噦爲吐爲口臭兼弦或無力者則爲胃寒兼浮大有力者則爲痰火浮溢中風涎出口浮大帶弦溢過寸口主本經中風流涎不止浮弦肢急瘧痢行浮弦肝氣太盛有妨脾土四肢拘急倦怠或患時行瘧痢弦甚則爲尅脈單浮胃虛生脹滿浮甚鼓脹蜘蛛形浮甚風聚於胃胃虛甚則腹大四肢瘦如蜘蛛形然微浮客熱洪翻胃胃邪發爲浮洪胃火主翻胃但略浮而不兼別脈者乃風邪客熱侵犯本經或來或去但安脾土則客熱自去矣浮絶膚硬冷如氷無胃脈者氣衰則身冷血衰則膚硬沈數中消好嗜臥歌云脾數中消好嗜眠胃翻口臭及牙宣沈遲中滿積滯凝沈遲中寒因傷冷物成積以致腹中脹滿少食痰飮氣促痃癖鼓脹急痛沈甚氣促胸腹痛氣短促胸至臍腹疼痛沈緩氣結腹不寧沈緩乃上盛下虛氣不升降而氣結在腹短促不舒沈實虛火蒸脾土實乃隱伏陽火在內炎蒸脾土致脾氣虛胃氣壅所以不能食須要溫和脾胃沈微土鬱致心疼沈微乃脾土鬱結之氣爲患上挑於心爲痛或爲噫氣阻食沈伏積塊或發痔伏主積氣塊與痔皆陰積所結而成沈濇少食肌不生濇乃心火虛少致令脾無生氣不能宣化水糓或作嘔吐或只食少雖食亦不生肌沈濡少氣弱氣喘沈濡主少氣沈弱主氣喘沈絶腹滿四肢羸無脾脈者苦下利善嘔腹滿身重四肢不欲動甚則肢瘦腹大乃氣蠱也必有腹痛俱虛四逆瀉不已脾胃俱虛少氣不足以息四肢逆冷寒瀉不已俱實身熱脹喘驚脾胃俱實身熱腹脹脇痛作喘多驚
命門沈實最爲佳命門脈喜滿指沈實帶滑不數微沈胞絡無火邪初沈者胞絡相火本脈也浮數則爲火動沈遲則爲火衰三焦呼吸審虛實三焦無位惟浮診以呼吸審其虛實呼出二至則心肺上焦邪輕吸入二至則肝腎下焦邪輕呼吸之間一至則脾胃中焦邪輕先輩有以浮取上焦合心肺脈中取中焦合脾胃脈沈取下焦合肝腎脈不合則氣亂須再切之但右尺有三脈浮爲三焦略沈爲胞絡沈爲命門不若以呼吸間取之女人三脈滑浮嘉女人喜滿指浮泛伏濇者無子浮數遺精還是熱相火盛熱則精自流通浮遲冷瀉氣不奢浮遲陽氣已衰故見冷瀉盜汗等證獨浮便結風侵肺訣云尺部見之風入肺大腸乾澁固難通浮大腹脹臉紅華腹脹脈浮大宜調其血火盛則臉紅心燥浮弦停水或蒸怯弦主臍下急痛停水爲積素虛者得之爲骨蒸怯證浮滑火瀉渴飮茶浮滑痰火作瀉口渴腹鳴浮緊小腹築築痛浮緊下部築然掣痛浮芤便血定無差浮芤大腸便血浮細虛汗心振懼浮細主畏寒多汗心振浮絶陰冷子戶遮右尺浮取脈絶者無子戶脈也苦足冷陰寒婦人絶産帶瘕無子沈數消渴小便赤沈數命門火盛主作渴溺赤沈遲冷瀉便淸頻沈遲命門火衰故瀉冷便淸沈甚水腫緩腰痛沈甚水證必先脚膝沈緩專主腰痛沈微疝痛瀉濁津沈微主膀胱疼痛作瀉或津液下流爲濁爲帶沈實轉筋兼膝痛沈實主轉筋膝下痛或下利或便難沈濇臍冷竭精人沈濇眞精枯竭大便秘滯小腹與脛俱冷沈弱滑瀉伏痛逼弱脈主臟冷滑瀉伏脈主下寒痛逼沈絶足冷見鬼神無命門脈者苦足逆冷上搶胸痛夢入水見鬼善魘三脈貴有虛中實三脈俱實則熱極難解三脈俱虛則冷極難補貴乎似虛而實似弱而滑生死兼此斷爲眞命門一云命脈又兩尺前一分名神門診命門脈上溢耳凡病有此脈則生無此脈則死斷生死固以胃氣爲主兼此尤爲眞的但命門男女有異天道右旋男子先生右腎故命門在右而腎在左地道左旋女子先生左腎故命門在左而腎在右若男子病右尺部命脈好病雖危不死若女子病左尺部命脈好病雖危亦不死
氣口人迎脈訣
此卽上古診法其二也氣口右手關前一分以候七情及房勞工作勤苦與飮食無節皆爲內傷不足之證其所以名氣口者五臟之氣必因胃氣而升於手太陰故也人迎左手關前一分以候六淫及起居失宜感冒時行不正之氣皆爲外感有餘之證其所以名人迎者外邪必因虛而入故也若臟氣平者邪自難犯故先氣口而後人迎也漢論人迎緊盛傷於寒氣口緊盛傷於食然七情蘊鬱正由宿食助發若專傷食而無七情則不應氣口又論傷寒皆自太陽始然經云風喜傷肝寒喜傷腎暑喜傷心胞濕喜傷脾熱喜傷心燥喜傷肺以類推之風當自少陽濕當自陽明暑當自三焦寒當自太陽此丹溪獨得經旨發仲景未發也其外非六淫內非七情而病者謂之不內外因本經自病也非若氣口人迎傳變承尅但三因皆以胃氣爲主經云氣口太陰也兼屬脾又云人迎亦胃脈也脈贊曰關前一分人命之主故取李仲南三因歌括于前而以丹溪圖說註之
喜則傷心脈必虛
喜則氣緩脈散而虛甚則神庭融溢而心脈反沈蓋喜甚則火盛侮金腎水復母讐而尅心暴喜暴怒多有暴中之患亦此意也
思傷脾脈結中居
思則氣凝脈短而結甚則意舍不寧而脾脈反弦
因憂傷肺脈必濇
憂則氣滯而脈沈濇甚則魄戶不閉而肺脈反洪
怒氣傷肝脈定濡
怒則氣逆而脈濡或激甚則魂門弛長而肝脈反濇
恐傷於腎脈沈是
恐則氣下怯而脈沈甚則志室不遂而腎脈反濡濡屬土也或疑神庭志室等穴皆屬太陽殊不知五臟系背諸穴於五臟則爲有形之經絡於太陽則爲無形之經絡特其過脈耳
緣驚傷膽動相胥
驚則氣亂而脈動甚則入肝脈散小兒瀉靑大人面靑又大驚入心者尿血怔忡
脈緊因悲傷胞絡
悲則氣急而脈緊縮甚則心胞絡與肺系氣消而脈虛
七情氣口內因之
凡七情傷之淺者惟氣口緊盛而已傷之深者必審何部相應何臟傳次何臟相尅尅脈勝而本臟脈脫者死噫七情爲患如此和樂以養中和實養德養身急務也
緊則傷寒腎不移
寒傷腎脈沈而緊初自足太陽而入其脈浮盛而緊浮者足太陽緊者傷寒盛者病進也
虛因傷暑向心推
暑傷心脈虛初自手少陽而入脈洪虛而數洪者手少陽虛者傷暑數者病增也
濇緣傷燥須觀肺
燥傷肺脈濇初自手陽明而入脈浮而數浮者手陽明數者傷燥
濡細傷濕更看脾
濕傷脾脈細而濡初自足陽明而入脈細濇而長濇者足陽明濡者傷濕長者病襲也
浮則傷風肝部應
風傷肝脈浮而盛初自足少陽而入脈弦浮而散弦者足少陽浮者傷風散者病至也
弱緣傷熱察心知
熱傷心胞絡脈沈弱而緩初自三焦而入脈浮而弱沈者心胞絡弱者傷熱緩者病倦也暑與熱同氣正心多不受邪每歸胞絡此與暑傷心互看
外因但抱人迎審細別六淫皆可醫
凡外感輕者惟人迎緊盛或各部單見而已重則各部與人迎相應其傳變與傷寒叅看
勞神役慮愛傷心虛濇之中仔細尋血虛神耗勞役陰陽每傷腎須因脈緊看來因房勞傷精房帷任意傷心絡微濇之中細忖度精枯疲劇筋痛要傷肝仔細思量脈弦弱筋痛則動脈弦弱帶數飢則緩弦脾受傷胃氣虛也若還滑實飽無疑脾氣滯也呌呼傷氣須損肺燥弱脈中豈能避氣耗也不內外因乃如是氣口人迎皆無與各脈不與二脈相應氣口人迎若俱緊夾食傷寒兼理治內傷外感分多少治之氣口人迎若過盛內關外格詳經義
按內經人迎一盛則躁在手足少陽二盛躁在手足太陽三盛躁在手足陽明一盛者人迎大於氣口一倍也四倍則陽盛已極故格則吐逆而食不得入三陽兼手足而言或入手經或入足經下三陰倣此又氣口一盛則躁在手足厥陰二盛躁在手足少陰三盛躁在手足太陰四倍則陰盛已極故關則不得小便若人迎氣口俱盛四倍已上盛極衰至必死抑論關格二證也然氣口人迎俱盛則吐逆不便交作故丹溪總之曰關格但以兩寸過盛推之則尺脈一盛病在手足厥陰二盛病在手足太陰三盛病在手足少陰傳曰尺部一盛瀉足少陽補足厥陰二盛瀉足太陰補足少陰三盛瀉足陽明補足太陰四盛則三陽已極當峻補其陰一至寸而反之亦推廣經義也
先賢又恐病流傳取諸雜脈乃全備
此丹溪示人活法病有傳變如傷寒緊不在腎傷怒濡不在肝流傳別經是以取各部中見脈與人迎氣口相應者以斷內外二因凡二十七種脈形隨其部位所見但與人迎應則爲外感與氣口應則爲內傷其病證則與諸脈主病同
總看三部脈法
此卽上古診法其三也決虛實斷死生全在總看故融會經意爲歌且引證什之業者幷小字讀之可也
脈會太陰決死生寸關尺具陰陽情
難曰寸口者脈之大會手太陰之動脈也寸口卽寸關尺五臟六腑之所始終也他如衝陽專應乎胃太衝專應乎肝太谿專應乎腎豈能通乎十二經哉故法取寸口也
脈本生於陰陽但陽生於尺而動於寸陰生於寸而動於尺矣關則陰陽相半界二者之中陽脈常浮而數病在頭目胸膈陰脈常沈而遲病在臍腹腰脚中脈隨時浮沈病在腹脇胃脘陰陽恒宜相濟不宜偏勝若陽一於上而高過魚際名曰溢陰一於下而深入尺澤名曰覆寸脈下不至關爲陽絶尺脈上不至關爲陰絶乃眞臟之脈而無中氣往來以和之也學者於此而善悟焉則終始一寸九分之間週身陰陽太過不及之情見矣
叔和云陽弦頭痛定無疑陰弦腹痛何方走陽數卽吐兼頭痛陰微卽瀉臍中吼陽實應知面赤風陰微盜汗勞兼有陽實大滑應舌强陰數脾熱幷口臭陽微浮弱定心寒陰滑食注脾家咎關前關後辨陰陽察病根源應不朽諸浮躁脈皆爲陽諸沈細脈皆爲陰凡脈從陰陽易已脈逆陰陽難已
浮中沈法知遲數逆順虛實應五行
初持脈見於皮膚之間者曰浮浮而大散者心浮而短濇者肺見於肌肉之下者曰沈沈而弦長者肝沈而濡滑者腎不輕不重與肌肉相得者脾多有兼乎四臟之邪則和緩之中亦必兼乎浮沈滑濇長短弦大各脈皆然如沈滑則順於左尺逆於左寸如浮濇則順於右寸逆於左關寸口宜浮而反損小陽虛而陰入承之也或時浮滑而長謂之陰中伏陽尺部宜沈而反實大陰虛而陽入承之也或時沈濡而短謂之陽中伏陰如尺本沈而又沈謂之重陰寸本浮而又浮謂之重陽寸尺俱微甚謂之脫陽脫陰無非五行生尅偏全四時五臟各部應得與否以爲逆順虛實浮沈遲數歌見前
極煩九候幷十變無非臟腑合流形
九候上部天足少陽膽以候頭角上部人手少陽相火三焦以候耳目上部地足陽明胃以候口齒中部天以候肺中部人以候心中部地以候胸中之氣下部天以候肝下部人以候脾胃之氣下部地以候腎左尺外以候腎內以候腹中左關外以候肝內以候膈中右關外以候脾內以候胃脘右寸外以候肺內以候胸中左寸外以候心內以候膻中前以候前後以候後上竟上者胸喉中事也下竟下者小腹腰股膝脛足中事也三部九候皆相失者死九候雖調肌肉已脫者死是陰陽交錯之妙而虛實微賊正之五邪因以分焉
十變心脈急甚者肝邪干心也微急者膽邪干小腸也爲從後來者爲虛邪心脈大甚者心邪自干心也微大者小腸邪自干小腸也爲正邪心脈緩甚者脾邪干心也微緩者胃邪干小腸也爲從前來者爲實邪心脈濇甚者肺邪干心也微濇者大腸邪干小腸也從其所勝者爲微邪心脈沈甚者腎邪干心也微沈者膀胱邪干小腸也是從所不勝者爲賊邪五臟各有剛柔邪故令一脈輒變爲十也曰九曰十似煩而簡不外乎浮中沈而自然得之也故曰數者腑也遲者臟也以是別知臟腑之病後世分析太甚不知陰陽交錯臟腑同氣故耳
三部脈全容易識
三部通度六脈俱全浮沈遲數相等者脈易識而病易愈也歌云三部俱浮肺臟風惡風發熱鼻流涕三部沈遲冷積成皮膚枯槁眞元憊三部俱緩脾家熱口臭齒腫時飜胃三部俱弦肝好怒目翳淚疼多痃癖三部俱數心熱狂口舌生瘡脣破碎三部虛濡微濇伏久病必死卒病生三部浮滑芤弦數卒病相宜久病傾又有六部同脈者古云雙弦之脈土易虧雙浮之脈水易虧餘以類推
凡三部脈滑而微者病在肺下緊上虛者病在脾長而弦者病在肝脈小血少者病在心實者爲心勞大而緊者病在腎緩滑者熱在胃中遲緩而濇者胃中有寒有癥結脈實緊者胃中有寒苦不能食時時自利者難治脈來累累如貫珠不前至寸者有風寒在大腸伏留不去脈來累累而止不至寸口濡者結熱在小腸伏留不去脈代而鉤者病在絡脈鉤卽夏脈經絡皆實者寸脈急而尺緩絡氣不足經氣有餘者脈寸熱而尺寒經虛絡滿者尺熱滿而寸寒濇
或至不至更難憑
寸口壯大而尺中無者此爲陰盛干陽若腰背痛足脛寒尺脈浮大而寸口無者此爲陽盛干陰其人虛而損多汗或小腹滿痛不能溺溺卽陰中痛大便亦然尺寸脈牢而長關中無者此爲陰陽相干尺寸俱無而關中有者此爲陰陽氣歸於中左關以驗風寒或風與火之盛衰右關以驗七情或勞與飮食之內傷三部或至或不至者冷氣在脾故令脈不通也上部有脈下部無脈宿食塡胸也其人當吐不吐者死上部無脈下部有脈雖困無能爲害所以然者譬如樹有根本故寸口平而死者腎氣先絶於內故也
上下來去存消息
上者自尺部上於寸口陽生於陰也爲表下者自寸口下於尺部陰生於陽也爲裏來者自骨肉之分出皮膚之際氣之升也爲表去者自皮膚之際還於骨肉之分氣之降也爲裏上下來去乃陰陽消長之消息也以上下言之上盛則氣高下盛則氣脹短而急者病在上長而緩者病在下太過多上溢不及多下落以來去言之脈來疾去徐上實下虛爲厥癲病來徐去疾上虛下實爲惡風脈雖失而有一線往來者可治脈雖全而無往來者死上下左右之脈相應而參舂者病甚上下左右之脈相失而不可數者死又左脈不和病在表主四肢右脈不和病在裏主腹臟有有表無裏者有有裏無表者
推法應須竪且橫
脈隱伏者乃用推法經曰推而外之屬腑內而不外有心腹積也推而內之屬臟外而不內身有熱也推而上之關前上而不下腰足淸也推而下之關後下而不上頭頂病也按之至骨脈氣少者腰脊痛而身有痺也蓋脈有隱顯皆陰陽變化錯綜須橫看竪看乃可以盡其變也
惟有天和脈不應
歌曰天和脈只論三陰南天高兮北泉深太陰專主右尺寸厥陰尺寸左邊沈少陰尺寸兩不應相交相反死將臨
天和乃平脈也諸陽爲浮諸陰爲沈故不言三陽司天在泉南政以天道言甲己二歲論脈則寸在南而尺在北三陰司天則兩寸不應太陰司天右寸不應少陰司天兩寸不應厥陰司天左寸不應三陰在泉則兩尺不應太陰在泉右尺不應少陰在泉兩尺不應厥陰在泉左尺不應北政以地道言乙丙丁戊庚辛壬癸之歲論脈則寸在北而尺在南三陰司天則兩尺不應太陰司天右尺不應少陰司天兩尺不應厥陰司天左尺不應三陰在泉則兩寸不應太陰在泉右寸不應少陰在泉兩寸不應厥陰在泉左寸不應不應者皆爲沈脈也紺珠經曰五行君火不用事故南政少陰司天君火在上則兩寸不應司泉君火在下則兩尺不應厥陰司天君火在左故在寸不應司泉則左尺不應太陰司天君火在右故右寸不應司泉則右尺不應北政少陰司天君火在上則兩尺不應司泉君火在下則兩寸不應厥陰司天君火在左故左尺不應司泉則左寸不應太陰司天君火在右故右尺不應司泉則右寸不應凡不應者謂脈沈而細不應於手也反之則沈爲浮細爲大也歲當君火左寸而沈反應於尺歲當君火在尺而沈反應於寸經曰尺寸反者死歲當君火在左而沈反應於右歲當君火在右而沈反應於左經曰陰陽易者死又曰學診之士必先歲氣良有以哉ㄴ此與仲景丹溪所說不同然所論深得素問君火以退之旨故從之
急彈靡常是奇經
歌曰督衝猶豫苦狂癡兩手堅實浮沈齊尺寸俱浮俱牢者直上直下亦如之任緊細長至關止陰中切痛引腹臍前部左右脈彈手陽蹻癲癎痺皮肌後部彈手陰蹻脈裏急陰疝崩漏危中部彈手帶脈病走精經絶恐無兒從少陰斜至太陽陽維顚仆聲如羊從少陽斜至厥陰陰維癢痺惡風侵來大時小是陰絡肉痺應時還自覺來小時大陽絡病皮膚不仁汗滴落
按脈經兩手脈浮沈實盛一般者衝督脈也主凡事猶豫有兩心甚則癲狂癡迷不省尺寸俱浮直上直下或只關浮直上直下者督脈也主腰背强大人癲小兒癎尺寸俱牢直上直下或只關實者衝脈也主胸中有寒婦人瘕疝絶産脈來緊細實長者任脈也苦小腹痛引臍陰中切痛前部左右彈手者陽蹻脈也苦癲癎惡風偏枯僵仆羊鳴身體强痺後部左右彈手者陰蹻脈也苦小腹痛裏急引陰中痛男子爲疝女子崩漏中部左右彈手者帶脈也苦小腹痛引腰男子失精女子絶經令人無子從少陰斜至太陽者陽維也顚仆羊鳴或失音不能言從少陽斜至厥陰者陰維也苦癲癎肌肉淫癢痺汗出惡風陰絡來大時小苦肉痺應時自發身洗洗也陽絡來小時大皮膚不仁且痛汗出而寒凡見奇經之病而後有奇經之脈病證詳前經絡
一脈二變尢堪怪
動脈陰陽氣相搏耳陰陽和則脈不動今氣先中於邪則氣爲之是動氣旣受邪則血亦不行而病所由生故一脈之動變爲氣血兩病豈特左爲血而右爲氣哉又洪大一脈有力而實者爲熱甚無力而虛者爲虛甚微濇一脈無力而短者固爲虛然伏熱痰氣凝滯亦可槪以虛視之乎是知脈之變化不拘如此故有舍證而從脈者有舍脈而從證者有從一分脈二分證者有從一分證二分脈者有淸高貴人兩手俱無脈者有左小右大左大右小者有反關脈者又有折一手及瘡傷脈道者可不從其證乎善診者尙其悟之
男女寅申莫浪驚
天之陽在南而陰在北男子面南而生於寅則兩寸在南而得其陽寸脈洪而尺脈弱者常也地之陽在北而陰在南女子面北而生於申則兩尺在北而得其陰寸脈弱而尺脈洪者常也陽强則陰弱天之道也反之者病男得女脈爲不足女得男脈爲太過左得之病在左右得之病在右男左女右者地之定位也蓋人立形於地故從地化楚人尙左者夷道也故男子左脈强而右脈弱女子則右脈强而左脈弱天以陰爲用故人之左耳目明於右耳目地以陽爲用故人之右手足强於左手足陰陽互用也非反也凡男子診脈必先伸左手女子診脈必先伸右手男子得陽氣多故左脈盛女子得陰氣多故右脈盛男子以左尺爲精府女子以右尺爲血海此天地之神化也所以別男女決死生叔和云女人反此背看之尺脈第三同斷病是也或不知此陰陽五臟倒裝者非
大衍五十爲至數主位先天見聖靈
脈以息數爲主血爲脈氣爲息應曰至息曰止呼吸者氣之橐籥動應者血之波瀾人一呼脈行三寸一吸脈行三寸呼吸定脈行六寸人一日一夜凡一萬三千五百息脈行五十度周於身漏水下百刻榮衛行陽二十五度行陰亦二十五度爲一周也故五十度復會於手太陰法以一呼一吸爲一息一息之間脈來四至五至和緩舒暢者爲平六數七極熱之甚也三遲二慢冷危證也兩息一至與八九十餘則不成息矣凡至數多者爲至至數少者爲損損脈從上損肺起而下及於腎至脈從下損腎起而上及於肺捷徑曰從上損下死猶遲至脈多從下損上然此小衍之數也大衍以五十數爲極至三部平均滿五十數而一止或不止者無病若覺腎脈忽沈就腎部數起不滿五十動而止者一臟無氣呼出心與肺一動肺一動心吸入腎與肝一動肝一動腎呼吸之間一動脾今吸不能至腎至肝而還復動肺脈則四十動後一止者是腎先絶肝臟代至期四年春草生時死就肝部數起三十動一止者肝腎兩臟無氣心臟代至期三年糓雨時死就心部數起二十動一止者腎肝心三臟無氣脾臟代至期二年桑柘赤時死就脾部數起十五動一止者腎肝心脾四臟無氣肺脈代至期一年草枯時死至於兩動一止或三四動一止者死以日斷矣是知脈之虛實死生皆在息數之間奈何今之診者或專究析諸般脈形而不暇察夫至數又有雖知察夫至數而無得手應心之妙數之愈煩而愈失其眞噫折一臂瞽一目而不夭脈少有變則病患隨之今人問病每曰脈息何如醫者於此未達奈何學者要在平時對先天圖靜坐調息觀氣往來臨時又有屛氣不息之敬則是以吾心之太極而驗彼身之太極不離乎氣血不雜乎氣血乃先天之靈也豈泥象數者之可語哉斷病之法四時四季以其當旺者爲主五臟六腑候其盛衰之極者爲病本位太過不足之極者亦死素問云人之居處動靜而脈亦能爲之改則凡不幸而脈稍有變者可不調養之以盡其天年乎
叔和云五十不止身無病數內有止皆知定四十一止一臟絶却後四年多沒命三十一止卽三年二十一止二年應十五一止一年殂已下有止看暴病又云兩動一止或三四三動一止六七死四動一止卽八朝倣此推排但依次不問內因外因久病暴病見代止必死凡諸般死脈皆十動以下之變名也
四時胃氣爲之本
人之氣血春升夏浮秋降冬沈應周天之常度配四時之定序以各部言之肝弦心洪肺濇腎沈脾緩者本臟脈也以時令言之春時六部中俱帶弦夏俱帶洪秋俱帶濇冬俱帶沈長夏四季俱帶和緩凡人得應時之脈者無病也然必微弦微洪微毛微石爲有胃氣若純見弦洪毛石謂之眞臟之脈無胃氣以和之者必死故曰四時以胃氣爲本此脈之常體也然消息盈虧理化不住運動密移春行冬令夏行春令秋行夏令冬行秋令四變之動脈與之應者乃氣候之至脈也亦必脈有胃氣無害胃氣者中氣也不大不細不長不短不浮不沈不滑不濇應手中和意思欣欣難以名狀者是也有胃氣則脈有力有神無胃氣則脈無力無神神卽胃氣也男子左手重而氣口脈和女子右手重而人迎脈和亦爲有胃氣今人泥以浮取腑沈取臟中取胃氣而不知中固中也浮之中亦有中也沈之中亦有中也不當泥其形而當求其神也神卽有力也或疑七診之法亦以中爲胃氣且如六脈俱沈可斷其無中氣耶其九候指法輕重經論詳矣已采入心部脈註
六甲循環若弟兄
氣候陰陽更迭四時冬至陰極陽生夏至陽極陰生冬至後得甲子少陽旺六十日其氣尙微故脈來乍大乍小乍短乍長第二甲子陽明旺六十日其氣始萌故脈浮大而短第三甲子太陽旺六十日其氣太盛故脈來洪大而長夏至後第四甲子太陰旺六十日陰氣初生故脈緊大而長第五甲子少陰旺六十日陰氣漸盛故脈緊細而微第六甲子厥陰旺六十日陰氣極盛故脈沈短而敦重六六三百六十日以成一歲此三陰三陽之旺時日之大要也又大寒至春分厥陰風木之至其脈弦春分至小滿少陰君火之至其脈洪而鉤小滿至大暑少陽相火之至其脈大而浮大暑至秋分太陰濕土之至其脈沈秋分至小雪陽明燥金之至其脈短而濇小雪至大寒太陽寒水之至其脈大而長或問六甲六氣主脈皆本內經而脈形有不同者何耶蓋人稟氣盛則脈應時而盛稟氣弱或有病邪凝滯則脈不能應時而不失其眞氣則亦隨陰陽微盛而變化略不同耳非相反也此言人身氣候有一日一應週天者有一年一應週天者丹溪曰脈神也陽也其行速猶太陽一日一週息氣也陰也其行遲猶太陰一月一週是也
歌云春弦夏洪秋似毛冬沈如石應天地阿阿緩若春楊柳此是脾家居四季氣候變動或不同生死總訣在胃氣
約哉四脈千古訣
博之二十七種約之則爲浮沈遲數滑濇緩大八要又約之則爲浮沈遲數又至約則爲浮中沈蓋浮兼數沈兼遲中則浮沈之間故所集六部脈訣每以浮沈二字貫之難曰浮者陽也沈者陰也陰陽辨而脈無餘蘊矣是知浮沈遲數四脈眞千古要訣也彭用光曰浮陽曰金輕淸于上芤實洪長在心取象沈陰曰水潤滑在下微弱伏虛由沈化生遲寒曰土三至一息內涵四脈濡緩濇結數熱曰火一息六至弦緊彷彿滑大爲異蓋浮乃輕手取之而芤實洪長之類皆輕手而得之也沈乃重手取之而微弱伏虛之類皆重手而得之也遲者不急一息三至而濡緩濇結之類也數者頻急一息六七至而弦緊滑大之類也學者能以四脈爲祖先看五臟之中何臟得之後看三部之中何部得之庶乎據脈可以識證因證亦可以識脈隨人人之脈與證而立方庶乎不致誤人也
動靜玄機太簡明
脈理繁浩治法多端若不憑浮沈遲數則指下茫然且脈有單看浮而總看沈者有總看浮而單看沈者遲數亦然要之審決經絡惟總看可憑凡脈以得中爲靜太過而爲盛之極不及而爲衰之極俱謂之動只取其動者治之則經絡不雜何其簡且明哉
不問在經竝臟腑有力無力要叮嚀
四脈不問何部得之有力則爲風積痛熱無力則爲虛氣寒瘡百病無不包括
欲識根源無別巧只要臨時心氣淸
根源卽手太陰也胃氣也先天之靈非心淸氣定者不能察識七診法云一靜其心存其神也二忘外意無私慮也三勻呼吸定其氣也四輕指於皮膚之間探其腑脈浮也五微重指於肌肉之間取其胃氣中也六沈指於筋骨之上取其臟脈沈也七察病人脈息數來也
傷寒脈法
大浮數滑動陽脈陰病見陽生可得沈濇弦微弱屬陰陽病見陰終死厄陰陽交互最玄微浮中沈法却明白
陰陽脈皆五者脈從五行生也邪在表則見陽脈邪在裏則見陰脈陰病見陽脈者生邪自裏之表欲汗解也如厥陰中風脈微浮爲欲愈不浮爲未愈是也陽病見陰脈者死邪自表達裏正氣虧陷如譫語脈沈是也活人書謂雜病與傷寒脈不同其實同也況傷寒中亦有雜病雜病中亦有傷寒傷寒雜病脈之陰陽一而已矣自百證歌擧其槪丹溪發其微然後知脈當從仲景與叔和脈經不當泥高陽生之脈訣也
浮脈察表之實虛傷寒先辨人迎及傳而變次別諸經尺寸俱浮太陽表浮而緊濇是傷寒浮而數者熱不小脈尺寸俱浮有力有神者可汗脈遲者不可汗浮而緩者是傷風宜解肌不可汗浮大有力熱易曉浮而長大太陽合陽明浮而弦大少陽了中切陽明少陽經尺寸俱長陽明病浮長有力兼太陽無汗宜發汗長大有力爲熱甚當解肌長數有力熱可平長滑實大宜通利尺寸俱弦和少陽凡弦脈只可和解浮弦兼表汗乃定弦遲弦小弦微虛內寒宜溫弦大弦長滑熱盛熱盛宜解
沈脈察裏虛與實尺寸沈細屬太陰沈微少陰微緩厥陰沈遲無力陰氣深
脈沈微沈細沈遲沈伏無力爲無神爲陰盛而陽微急宜生脈回陽
沈疾有力爲熱實養陰退陽邪不侵
脈沈疾沈滑沈實有力爲有神爲熱實爲陽盛陰微急宜養陰以退陽也大抵沈診之法最爲緊關之要以決陰陽冷熱用藥生死在於毫髮之間不可不仔細察之凡脈中有力爲有神可治無力爲無神難治
抑論傷寒脈非一端陰陽俱緊濇傷寒也若前傷寒鬱熱未淨重感於寒則變爲溫瘧陽浮陰弱傷風也若前傷風蘊熱未已重感風則變爲風溫陽濡陰急當夏先傷濕而後傷暑乃濕溫脈也陽浮陰濡當春先傷溫氣而後感風乃風溫脈也陽脈洪數陰脈實大溫毒脈也當春夏感熱而又遇濕熱兩熱相合故溫毒發斑陽脈濡弱陰脈弦緊濕溫脈也長夏先傷濕而後傷暑陰陽俱盛溫瘧脈也先傷風寒餘熱未淨重感於寒所致若脈陰陽皆沈而證似太陽者乃冬時天煖溫氣所犯或同病異名或同脈異經病皆起於中宮濕土與傷寒相似不可不辨
雜病脈法
以所集雜病爲次脈訣擧要爲主兼采正傳權輿權度補之附溫暑內傷
中風脈浮滑兼痰氣其或沈滑勿以風治或浮或沈而微而虛扶危治痰風未可疎浮遲者吉急疾者殂
若風癈癱瘓脾緩者不治捷徑云風疾脾緩空費力勞疾心數命難存
中寒緊濇陰陽俱盛法當無汗有汗傷命
陽緊寒在上焦作吐陰緊寒在下焦自利陰陽俱緊上下皆受寒也法當無汗反自汗者亡陽不治
傷風之脈陽浮陰弱邪在六經或弦而數
陽浮衛中風也陰弱榮氣弱也邪在六經者俱弦
暑傷於氣所以脈虛弦洪芤遲體狀無餘
脈虛而微弱或浮大而散或隱不見微弱隱伏皆虛類也
暑熱病劇陰陽盛極浮之而滑沈之散濇汗後躁大死期可刻
得汗後脈躁大者固死入裏七八日來脈不躁數而濇小者亦死
溫脈無名隨見諸經未汗宜强虛緩傷生
溫脈隨各臟腑所見而治未汗脈强急者生虛緩者死已汗表證不退脈强急者死或入裏腹痛甚下利者死
濕脈濡緩或兼濇小入裏緩沈浮緩在表若緩而弦風濕相攪
浮緩在表沈緩在裏或弦緩或浮緩風濕相搏也
脈緊而濇或浮而弦或芤而虛是爲燥證
濇主燥風燥兼浮而弦血燥兼芤而虛
虛火數浮實火沈大隨其所見細數爲害
脈浮洪數無力爲虛火脈沈實大有力爲實火如洪數見左寸心火右寸肺火左關肝火右關脾火兩尺爲腎經命門火
內傷勞役豁大不禁若損胃氣隱而難尋內傷飮食滑疾浮沈內傷勞役數大濇浸右關緩緊寒濕相尋右關數緩濕熱兼臨散又微代傷食感淫
心脈變見於氣口肝木亦挾心火之勢而來薄肺金故大而急數爲無力不禁耳內傷輕者右關沈滑內傷重者氣口浮滑右寸氣口脈急大而數時一代而濇濇者肺之本脈代者元氣不相接續此飮食失節勞役過甚大虛之脈也右關脾脈數中顯緩且倍於各臟此勞役輕而傷飮食濕熱重也數多燥熱緩多濕熱若脾脈大數時微緩一代者飮食不節寒溫失所也
下手脈沈便知是氣沈極則伏濇弱難治其或沈滑氣兼痰飮
滑者多血少氣濇者少血多氣尺脈濇堅血實氣虛尺脈細微氣血俱虛脈細代者氣衰絶者氣欲絶伏濇難治幾於欲絶也
諸證失血皆見芤脈隨其上下以驗所出大凡失血脈貴沈細設見浮大後必難治
脈得諸濇濡弱爲亡血脈浮面白色薄者裏虛亡血脈來輕輕尺中獨浮目睛暈黃者爲衄血或沈弦而虛面白短氣目瞑小腹滿者因勞衄血太陽脈大而浮者衄吐血如懸鉤博手或沈弦者衄血肺脈弦急者咳而唾血脈浮弱按之絶者下血煩咳者必吐血腸澼下膿血脈懸絶則死滑大則生血溫身熱者死脈極虛芤遲爲亡血失精
偏弦爲飮或沈弦滑或結濇伏痰飮中節
痰飮脈皆弦而兼微沈滑惟肺飮有喘不弦若雙弦者乃寒飮也或大下後善虛若浮弦大實者膈有稠痰宜吐久得結脈或濇或伏者痰飮膠固于中阻滯節止脈道故也
鬱脈皆沈血芤氣濇濕鬱緩沈熱乃數極痰鬱滑弦滑緊因食鬱甚則滯或結代促
六鬱脈皆兼沈甚則伏又甚則結促代惟有胃氣可治在上則見於寸在中則見於關在下則見於尺左右亦然
平脈弦大勞損而虛大而無力陽衰易扶數而無力陰火難除寸弱上損浮大裏枯尺寸俱微五勞之軀血羸左濡氣怯右推左右微小氣血無餘勞瘵脈數或濇細如潮汗咳血肉脫者殂
凡曰虛損因虛而有傷損也虛勞者因虛而不禁勞因勞而愈虛也勞瘵者勞之極也卽五勞六極也勞者牢也言其病已牢痼而不可解也諸虛脈多寸關弦大而尺微濇有火則尺亦大大者正氣虛而邪盛弦者中寒也若大而無力者陽氣虛也大數無力者陰血虛也左右微小者必成痼冷勞證骨蒸潮熱盜汗咳嗽見血或泄不泄惟肉脫甚脈數細而濇者死古云微數不成病不名勞
風寒暑濕氣鬱生涎下虛上實皆頭暈眩風浮寒緊濕細暑虛痰弦而滑瘀芤而濇數大火邪虛大久極先理氣痰次隨證脈
頭痛陽弦浮風緊寒熱必洪數濕細而堅氣虛頭痛雖弦帶濇痰厥則滑腎厥堅實
六經脈證同傷寒見病機訣云頭痛短濇應湏死浮滑風痰皆易除
眼本火病心肝數洪右寸關見相火上衝
左寸脈洪數心火炎也關弦而洪肝火盛也右寸關俱弦洪肝木挾相火之勢而來侮所以不勝之金而制已所勝之土也
耳病腎虛遲濡其脈浮大爲風洪動火賊沈濇氣凝數實熱塞此久聾者專於腎責暴病浮洪兩尺相同或兩尺數陰虛火衝
若左寸洪數心火炎也兩尺洪數相火炎也其人必夢遺耳鳴或聾
右寸洪數鼻衄鼻齄左寸浮緩鼻涕風邪鼻流淸涕
口舌生瘡脈洪疾速若見脈虛中氣不足
經曰左寸洪數心熱右寸浮數肺熱左關弦數而虛膽虛甚洪而實肝熱右關沈實脾胃有實熱兼洪數者口瘡或爲木舌重舌脈虛者爲中氣不足
齒痛腎虛尺濡而大火炎尺洪疎搖豁壞右寸關數或洪而弦此屬腸胃風熱多涎
尺洪大而虛者腎虛齒痛動搖疎豁者相火上炎也右寸關洪數或弦而洪者腸胃中有風熱也
痛風沈弦肝腎被濕少陰弱浮風血掣急或濇而小酒後風襲
寸沈而弦沈則主骨弦則主筋沈則爲腎弦則爲肝汗出入水因水傷心故歷節痛而黃汗出少陰脈浮而弱弱則血不足浮則爲風風血相搏則疼痛如掣或尺濇小短氣自汗出歷節痛不可屈伸此皆飮酒汗出當風所致也
風寒濕氣合而爲痺浮濇而緊三脈乃備
脈浮而緩屬濕爲麻痺脈緊而浮屬寒爲痛痺脈濇而芤屬死血爲木不知痛痒脈浮而濡屬氣虛關前得之麻在上體關後得之麻在下體
斑疹沈伏或散或無陽浮而數火見於軀陰實而大熱蒸在膚
滑伯仁曰脈者血之波瀾故發斑者血散於皮膚故脈伏火盛於表故陽脈浮數下焦實熱故陰脈實大
咳嗽所因浮風緊寒數熱細濕房勞濇難右關微濡飮食傷脾左關弦短肝極勞疲肺脈浮短咳嗽與期五臟之嗽各視本部浮緊虛寒沈數實熱洪滑多痰弦濇少血形盛脈細不足以息沈小伏匿皆是厄脈惟有浮大而嗽者生外證內脈參考稱停
外證肌瘦肉脫發熱作泄內脈沈急者必死
霍亂吐瀉滑而不勻或微而濇代伏驚人熱多洪滑弦滑食論
右關滑爲霍亂吐瀉脈濇結代伏雖因痰食阻滯不可遽斷以死然亦但可乍時一見漸滑大爲吉故訣云霍亂之候脈微遲氣少不語大難醫脈弦甚者亦死洪滑者熱弦滑者膈有宿食留飮宜吐
心痛微急痛甚伏入陽微陰弦或短又數緊實便難滑實痰積心痺引背脈微而大寸沈而遲關緊數銳
陽微虛在上焦所以胸痺痛心痛者脈陰弦故也胸痺之病喘息咳唾胸痺痛短氣寸口脈沈而遲關上小緊而數
腹痛關脈緊小急速或動而弦甚則沈伏弦食滑痰尺緊臍腹心腹痛脈沈細是福浮大弦長命不可復
脈細小緊急速中腹刺痛尺脈緊實臍及小腹痛者宜利若尺脈伏者小腹痛有瘕疝
瘧脈自弦弦數多熱弦遲多寒弦微虛乏弦遲宜溫緊小下奪弦浮吐之弦緊汗發亦有死者脈散且歇
瘧雖病久虛極脈微似乎不弦然必於虛數之中見弦但不搏手耳凡汗吐下脈弦而小緊與肌肉相得久持之至者宜下弦遲者宜溫弦緊者宜發汗鍼灸浮大者宜吐弦數者風發也以飮食消息止之此汗吐下法推之百病皆然
痢脈多滑按之虛絶尺微無陰濇則少血沈細者生洪弦死訣
腸澼下痢雖忌身熱亦忌厥冷
痞滿滑大痰火作孽弦伏中虛微濇衰劣
胸痞多有痰火故寸滑且大右關弦遲或伏者肝承脾虛生涎氣鬱不舒微反在上濇反在下者氣血虛也微則氣衰多煩濇則血少多厥
瀉脈自沈沈遲寒侵沈數火熱沈虛滑脫暑濕緩弱多在夏月
微小者生浮弦者死犯五虛證者亦死
呑酸脈形多弦而滑或沈而遲胸有寒飮或數而洪膈有痰熱時吐酸水欲成反胃
五疸實熱脈必洪數其或微濇證屬虛弱
因陽明經內蓄熱或因渴飮水或自汗浴水或失飢傷飽或醉飽房室發黃者其脈多沈因暴熱浴冷酒後當風其脈多浮大抵酒疸沈弦或細久爲黑疸趺陽脈遲食不敢飽或緊數者胃熱消糓挾寒則食罷反飽名糓疸尺脈浮爲腎傷趺陽脈緊爲脾傷凡黃候寸口脈近掌無脈口鼻黑色者不治
水腫之證有陰有陽陰脈沈遲其色靑白不渴而瀉小便淸澁脈或沈數色赤而黃燥糞赤溺兼渴爲陽沈細必死浮大無妨
陽脈必見陽證陰脈必見陰證沈細水愈盛而不可制浮大則心火生土而水可制矣
脹滿脈弦脾制於肝洪數熱脹遲弱陰寒浮爲虛脹緊則中實浮大可生虛小危急以關爲主
遺精白濁當驗於尺結芤動緊二證之的微濇精傷洪數火逼亦有心虛左寸短小脈遲可生急疾便夭急疾虛浮時時遺精者死
腰痛之脈必沈而弦沈爲氣滯弦大損腎元或浮而緊風寒所纏濕傷濡細實閃挫然濇爲瘀血滑痰火煎或引背痛沈滑易痊
尺脈沈腰背痛時時失精食少脈沈滑而遲者可治
疝脈弦急積聚所釀察其何部肝爲本臟心滑肺沈風疝浮蕩關浮而遲風虛之恙陽急爲瘕陰急疝狀沈遲浮濇疝瘕寒痛痛甚則伏或細或動牢急者生弱急者喪
疝本肝經弦則衛氣不行而惡寒緊急則不欲食弦緊相搏則爲寒疝趺陽脈浮而遲浮爲風虛遲爲寒疝三陽急爲瘕三陰急爲疝心胃脈滑則病心風疝太陽脈浮則病腎風疝少陽脈浮則病肝風疝
脚氣之脈浮弦爲風濡濕遲寒熱數且洪緊則因怒散則憂忡細乃悲過結爲氣攻兩尺不應醫必無功左尺不應難痊寸口無常不治
消渴肝病心滑而微或緊洪數陽盛陰憊血虛濡散勞則浮遲短浮莫治數大難醫
浮則衛虛短則榮竭故不治也數大火炎亦不治也但叔和又云消渴脈數大者活虛小命殂須弩力何耶蓋初起數大而不堅實者火猶可伏虛小卽浮短也會其意亦不相反
燥結之脈沈伏勿疑熱結沈數虛結沈遲若是風燥右尺浮肥老人虛人便結脈雀啄者不治
兩脇疼痛脈必雙弦緊細弦者多怒氣偏沈濇而急痰瘀之愆
雙弦者肝氣有餘肝脈急而脇下有氣支滿引小腹而痛時小便難苦目眩頭痛腰背重足冷婦人月水不來時無時有沈濡濇散其色澤者當病溢飮多飮水而涎溢入肌膚腸外或兼搏手堅急面色不澤者瘀血也或因墜墮使然
淋病之脈細數何妨少陰微者氣閉膀胱女人見之陰中生瘡大實易愈虛濇其亡大而實者生虛細而濇者死
小便不通浮弦而濇芤則便紅數則黃赤便難爲癃實見左尺
小便不利難來者爲癃閉乃膀胱熱極故脈實也
五積屬陰沈伏附骨肝弦心芤腎沈急滑脾實且長肺浮喘卒
六聚結沈痼則浮結又有癥瘕其脈多弦弦急瘕疾弦細癥堅沈重中散食成癖痃左轉沈重氣癥胸前若是肉癥右轉橫旋積聚癥瘕緊則痛纏虛弱者死實强可痊
脈沈伏而細在寸積在胸中微出寸口積在喉中在關上積在臍傍上關上積在心下微下關積在小腸尺微積在氣衝脈出在右積在右脈出在左積在左脈兩出積在中央各以其部處之也肝積脈弦而細肺積脈浮而毛腎積脈沈而急滑心積脈沈而芤上下無常處脾積脈實而長食則多吐內經論赤脈之至也喘而堅有積在中名心痺得之思慮白脈喘而浮有積在胸名肺痺得之醉而使內喘謂脈至如卒喘狀也靑脈長而左右彈手有積氣在心下支胠名肝痺得之寒濕與疝同黃脈大而虛有積在腹中名厥疝女子同法得之疾使四肢汗出當風黑脈上堅而大有積氣在小腹與陰名腎痺得之沐浴淸水而臥脈沈重而中散者因寒食成積脈左轉而沈重者氣癥積在胸中脈右轉出不至寸口者內有肉癥也轉者橫也脈轉而橫主腹有積或在脇下積聚脈亦大同故難經曰結微則積微結甚則積甚脈伏結者爲積聚浮結者爲痼疾如積聚脈不結伏痼疾脈不浮結爲脈不應病者死
中毒洪大細微必傾尺寸數緊釵直吐仍此患蠱毒急救難停釵直者脈直如釵也
喘急脈沈肺脹停水氣逆塡胸脈必伏取沈而實滑身溫易愈身冷脈浮尺濇難補手足溫煖脈靜滑者生身冷脈浮濇者死
嘈雜噯氣審右寸關緊滑可治弦急則難兩寸弦滑留飮胸間脈橫在寸有積上攔
右寸關脈緊而滑常也右關弦急欲作反胃者難治寸脈橫者膈有橫積也
嘔吐無他寸緊滑數微數血虛單浮胃薄芤則有瘀最忌濇弱
脈陽緊陰數其人食已則吐緊小多寒滑數痰火微數血虛令胸中冷關浮胃虛嘔而噯氣不食恐怖卽死芤帶緊者有瘀逆脈緊濇小弱自汗者死
𩚚逆甚危浮緩乃宜弦急必死結代促微弦急木尅土也結代促微元氣衰也
反胃噎膈寸緊尺濇緊芤或弦虛寒之厄關沈有痰浮濇脾積弱大氣虛濇小血弱若濇而沈七情所搏
寸緊胸滿不食尺濇故反胃也緊芤或遲者胃寒也弦者胃虛也關脈沈大有痰也浮濇脾不磨食故朝食暮吐暮食朝吐脈緊濇者難治
痓脈弦直或沈細些汗後欲解脈潑如蛇伏堅尙可伏弦傷嗟
痓脈來按之築築然而弦直上直下或沈細遲若發汗後脈潑潑然如蛇暴腹脹大爲欲解如脈反伏弦者必死
癲癎之脈陽浮陰沈數熱滑痰狂發於心驚風肝癎弦急可尋浮病腑淺沈病臟深
陽證脈必浮長陰證脈必沈細虛弦爲驚爲風癎沈數爲熱滑疾爲痰脈滑大爲病在腑則易治脈沈濇入臟者難治叔和云恍惚之病定癲狂其脈實牢保安吉寸關尺部沈細時如此未聞人救得所謂實牢卽滑大也
祟脈無常乍短乍長大小促結皆痰爲殃遁屍脈緊與證相妨
邪祟脈長短大小促結無常凡五屍鬼邪遁疰病證與脈全不相應也
驚悸怔忡】寸動而弱寸緊胃浮悸病仍作飮食痰火伏動滑搏浮微弦濡憂驚過却【健忘神虧心虛浮薄
寸口動而弱動爲驚弱爲悸寸口脈緊趺陽脈浮胃氣虛是以驚悸趺陽脈微而浮爲胃氣虛微則不能食此恐懼之脈憂迫所致也
喉痺之脈兩寸洪溢上盛下虛脈忌微伏尺脈微伏者死實滑者生
汗脈浮虛或濡或濇自汗在寸盜汗在尺男女平人脈虛弱微細者必有盜汗
痿因肺燥脈多浮弱寸口若沈發汗則錯足痛或軟專審於尺滑疾洪緩或沈而弱
脈經曰脈浮弱其人欲咳不得咳咳則出涎而肺乾小便不利寸口脈不出反爲發汗多唾脣燥小便反難大便如爛瓜豚膏皆因誤汗傷津液以致肺燥也
厥證數端沈細爲寒沈伏而數爲熱所干脈喘爲氣浮實痰頑氣弱微甚大則血慳寸大沈滑身冷必難
卒厥屍厥寸口沈大而滑不知人脣靑身冷爲入臟卽死如身溫和汗自出爲入腑而後自愈
尺沈而滑恐是蟲傷緊急莫治虛小何妨
尺脈沈滑者寸白蟲洪大者蛔蟲
求嗣之脈專責於尺右尺偏旺火動好色左尺偏旺陰虛非福惟沈滑勻易爲生息微濇精淸兼遲冷極若見微濡入房無力女不好生亦尺脈濇
沈滑者不可妄藥久燥精血火旺者降火陰虛者補陰兩尺俱微者陰陽兩補精冷宜熱藥溫中壯陽精淸宜溫藥補脾補精精射無力入子宮者補氣女人尺脈微濇者絶産
老喜反脈男年八八喜尺旺女年七七喜寸旺常細濡濇濡氣虛濇血虛細濡濇多壽弦緊洪多病
滑大氣痰甚則帶歇風熱緊逼
婦人脈法
經病前後脈軟如常寸關雖調尺絶痛腸沈緩下弱來多要防微虛不利間月何妨浮沈一止或微遲濇居經三月氣血不剛三月以上經閉難當心脾病發關伏寸浮心事不足左寸沈結少陽卑沈少陰脈細經前病水水分易廖寸脈沈數趺陽微弦少陰沈滑血分可愁寸浮而弱潮煩汗出寸洪數虛火動勞疾趺陽浮濇呑酸氣窒腹痛腹滿脈浮且緊少陰見之疝瘕內隱帶下崩中脈多浮動虛遲者生實數者重少陰滑數氣淋陰瘡弦則陰痛或挺出腸
凡婦人脈比男子更濡弱者常也脈如常雖月經或前或後或多或少或一月未來者亦不成經病惟寸關如常尺絶不至或至亦弱小者小腹腸胃有積痛上搶心月水不利若沈而緩者下虛月經來多反虛微不利不汗出者其經二月必來俗云間月若三部浮沈一止寸關微濇微則胃氣虛濇則津血不足尺微而遲微則無精遲則陰中塞此爲居經三月一來雖來或血漸少而後不通曾墮胎及産多者謂之血枯經曰二陽之病發心脾有不得隱曲女子不月原因心事不足以致脾不磨食故肺金失養而氣滯不行腎水不旺而血益日枯初時叅前叅後淋瀝無時脾胃衰甚變爲溏泄身腫失治甚爲癥瘕勞瘵少陽脈卑少陰脈細經水不利血化爲水瘀水閉塞胞門名曰水分先病水而後經斷故病易治寸脈沈而數數爲陽實沈爲陰結趺陽脈微而弦微則無胃氣弦則不得息少陰脈沈而滑沈爲在裏滑則爲實沈滑相搏血結胞門經絡不通名曰血分先斷經而後病水故病難治寸浮而弱浮爲氣虛弱爲血分有熱故潮熱自汗男子尺脈虛數而寸沈微者爲勞女人寸脈虛數而尺沈微者爲勞勞者汗出潮咳與男陰虛火動一般趺陽脈浮而濇浮則氣滯濇則有寒令人腹滿呑酸喜噫其氣時下則腹中冷痛浮則腸鳴腹滿緊則腹痛少陰脈見浮緊則爲疝瘕腹痛少陰脈浮而動浮則爲虛動則爲痛或崩帶或陰戶脫下少陰滑數或爲氣淋或陰中生瘡痛痒少陰脈弦則陰戶掣痛白腸挺核
姙孕初時寸微五至三部平勻久按不替姙孕三月陰搏於陽氣衰血旺脈正相當肝橫肺弱心滑而洪尺滑帶散久按益彊或關滑大代止尤忙渴且脈遲其胎必傷四月辨質右女左男或浮或沈疾大實兼左右俱盛胎有二三更審經脈陰陽可叅但疾不散五月懷躭太急太緩腫漏爲殃六七月來脈喜實長沈遲而濇墮胎當防脈弦寒熱當煖子房八月弦實沈細非良少陰微緊兩胎一傷勞力驚仆胎血難藏衝心悶痛色靑必亡足月脈亂反是吉祥
姙孕初時脈平而虛寸脈微小呼吸五至浮沈正等按之不絶無他病而不月者孕也必三月而後尺數但寸關調而尺脈絶者經病也素問曰陰搏陽別謂之有子言尺寸少陰動甚別有陽脈搏手心主血脈腎爲胞門故也然血爲陰氣爲陽血旺氣衰亦陰搏陽之義故訣云肝爲血兮肺爲氣血爲榮兮氣爲衛陰陽配偶不參差兩臟通和皆類例血衰氣旺定無娠血旺氣衰應有體寸微關滑尺帶數流利往來幷雀啄小兒之脈已見形數月懷躭猶未覺又云兩手關滑大相應有形亦在通前語叔和旣以左肝右肺分氣血衰旺又以寸尺分氣血寸微爲氣衰尺數爲血旺關滑者滑爲血多氣少也然尺脈滑疾帶散帶代如雀啄稍停者乃胎氣盛閉塞故也此時若作渴脈遲欲爲水腫復腹痛者必墮或疑與脈訣尺滑有間斷爲經病者不相反耶蓋經病尺滑必帶緩弱遲濇胎脈尺滑帶數而實兩關左滑大爲男右滑大爲女又云關上一動一止者一月二動一止者二月三四動一止者三四月也蓋中衝應足陽明胃主三四月少衝應手太陽小腸主五六月太衝應手陽明大腸主七八月凡姙孕四月形質已具左手滑疾實大爲男右手滑疾實大爲女左右俱滑疾實大者雙胎又諸陽脈爲男諸陰脈爲女訣云左手太陽浮大男右手太陰沈細女脈經云左手浮大爲男右手浮大爲女左手沈實爲男右手沈細爲女尺脈左偏大爲男右偏大爲女左右俱浮大有力者二男左右俱沈細有力者二女諸陽爲浮諸陰爲沈凡浮大滑數諸陽脈皆爲男也凡沈細諸陰脈皆爲女也又諸陽脈在諸陽經爲男諸陰脈在諸陰經爲女若陰陽混濁則女作男生男作女生訣云左手帶縱兩箇兒右手帶橫一雙女左手脈逆生三男右手脈順還三女寸關尺部皆相應一男一女分形證蓋左手帶縱者如心沈肝浮腎緩皆夫承妻脈上下直看往來流利不絶氣血之盛故生兩男右手帶橫者如肺弦脾沈腎細皆妻承夫脈推之橫看滿指無間氣血之盛故生兩女左手脈逆者如心弦肝滑腎微浮皆子承母脈自下溢上往來流利氣血盛極故生三男右手脈順者如肺緩脾洪腎弦長滑皆母承子脈自上流下往來疾速氣血盛極故生三女認眞縱卽左手太陽浮大男橫卽右手太陰沈細女逆卽左手沈實男順卽右手沈細女五月脈雖喜疾而不散但太急爲緊爲數者必漏胎太緩爲遲者必腹脹而喘爲浮者必患水腫六七月脈實大牢强弦緊者生沈細而濇者當防墮胎若丹田氣煖胎動者可救胎冷若氷者難治脈弦發熱惡寒其胎踰腹腹痛小腹如扇子臟閉也宜熱藥溫之少陰脈微緊血養不周雙胎一死一存胎動或因倒仆或因驚恐或因勞力或因食熱或因房室輕則漏血重則血下如同月水血乾胎死而氣無血制上衝心腹悶痛面目脣舌色見靑者子母俱死此不獨七八月然也十箇月內皆宜愼之七八月脈實大弦强者生沈細者死足月身熱脈亂者吉
臨産六至脈號離經或沈細滑若無卽生浮大難産寒熱又頻此是凶候急於色徵面頰脣舌忌黑與靑面赤母活子命必傾若胎在腹子母歸冥
一呼六至或一呼一至曰離經經常也人呼吸一日一夜一萬三千五百息脈行八十一丈周而復始從初起之經再起今因胎墜胃脈已離常絡之處不從所起之經再起故曰離經脈沈細而滑乃腎臟本脈已形或脈沈如無者卽産浮大者難産若身重體熱寒熱頻作此凶證也急看面舌氣色逐胎救母蓋面乃心之華舌乃心之苗靑則肝虛不能藏血破漿早而胎胞乾澁不能轉動黑則腎水尅火是以子母俱死惟面赤舌靑者乃心血流通母活子死若胎死不出母命亦危
産後緩滑沈細亦宜實大弦牢濇疾皆危
産後胃氣爲主緩滑者脾胃和也實大弦牢木尅土也沈細亦宜者産後大虛脈合證也濇疾不調者損血多而心絶也
成童脈法
童丱脈全浮沈爲先浮表沈裏便知其源大小滑濇虛實遲駃各依大人以審證治
小兒一歲六歲曰嬰孩察三關脈七歲八歲曰齔九歲十歲曰髫始可一指探三部脈而以一息七八至爲無病十一十四歲曰童丱而以一息五六至爲常浮數乳癎驚悸虛濡慢驚瘈瘲緊實者風癎沈弦者食積伏結者傷食軟細者蟲疳浮沈遲數與大人一同仍忌促結代散詳五卷小兒
癰疽脈法
癰疽脈數浮陽沈陰浮數不熱但惡寒侵若知痛處急灸或鍼洪數病進將有膿淫滑實緊促內消可禁宜托裏者脈虛濡遲或芤濇微潰後亦宜長緩易治短散則危結促代見必死無疑
脈浮數帶弦當發熱而反惡寒或胸煩不知痛處或知痛處皆發癰瘡急宜灸或鍼浮數發熱而痛者屬陽易治不數沈微不痛者屬陰難治又浮爲在表沈爲在裏不浮不沈則爲在經諸瘡洪數者裏亦有膿結也未潰脈滑實數促者可以下之將潰已潰脈虛濡弱遲濇芤微者宜補益托裏長緩易治者胃氣盛也短散結代者元氣虛也大抵未潰宜見諸陽脈已潰宜見諸陰脈庶病證相宜抑論緊則氣血滯澁故緊多則痛芤主亡血潰後得之則吉促脈未潰爲熱蓄裏已潰則氣衰也
死脈總訣
萬機四脈旣包含生死何嘗別有玄浮散沈無遲一點數來無數病難痊
解索魚翔釜沸浮散也鰕遊沈無也屋漏遲一點也雀啄彈石數無數也
雀啄連來三五啄
雀啄脈在筋肉間如雀之啄食連連輳指忽然頓絶良久復來
屋漏半日一滴落
屋漏脈在筋肉間如殘溜之下良久一滴濺起無力雀啄屋漏皆脾胃衰絶之脈心肺絶也
彈石硬來尋卽散
彈石脈在筋肉間擧按劈劈然肺絶也
撘指散亂眞解索
解索脈如解亂繩之狀指下散散無復次第五臟絶也
魚翔似有又似無
魚翔脈在皮膚其本不動而末强搖如魚之在水中身首帖然而尾獨悠颺之狀腎絶也
鰕遊靜中跳一躍
鰕遊脈在皮膚始則苒苒不動少焉瞥然而去久之倐爾復來脾胃絶也
更有釜沸湧如羹旦占夕死不須藥
釜沸脈在皮肉有出無入湧湧如羹上之肌皆死脈也若用藥餌尅伐暴見者急宜參芪歸附救之多有復生者此數種脈亦可總看得之
一般鬼賊脈堪推客勝主脫死尤促春得秋脈肺尅肝死在庚辛申酉裏夏得冬脈亦如然還於壬癸爲期耳嚴冬診得四季脈戊己辰戌還是厄秋得夏脈亦同前爲緣丙丁相刑尅季月夏季得春脈尅在甲乙寅卯病應極
臟氣喜所生而畏所尅如肝得肺脈死於秋庚日篤辛日死時則申酉也心得腎脈死於冬壬日篤癸日死時則亥子也腎得脾脈死於四季戊日篤巳日死時則辰戌丑未也肺得心脈死於夏丙日篤丁日死時則巳午也脾得肝脈死於春甲日篤乙日死時則寅卯也
春得冬脈只是虛急宜補腎忌泄疎若得夏脈緣心實還應瀉子自無虞夏秋冬脈皆如是在前爲實後爲虛春中若得四季脈不治多應病自除
抑論訣云得妻不同一治生死仍須各推假令春得肺脈爲鬼得心脈乃是肝兒腎爲其母脾則爲妻春得脾而莫療冬見心而不治夏得肺而難瘥秋得肝亦何疑此四時休旺之理五行生尅之義但旣以春得四季脈爲不治自愈又云春得脾而莫療者何耶蓋春脈肝弦帶緩者爲微邪無病若肝弦全無獨見緩脈者則土盛生金反來尅木故曰得妻不同一治夏秋冬脈依此
六脈若失更無憑可診三脈於其足太衝太谿衝陽穴有無生死決之速
太衝穴肝脈在兩足大指行間上二寸動脈中太谿穴命門脈在足內踝後跟骨上動脈陷中凡諸病必診太衝太谿應手動者生止而不動者死若傷寒必診衝陽穴在足跗內庭上五寸骨間動脈乃足陽明胃經動則爲有胃氣止則爲無胃氣是三脈雖不比手之六脈可通十二經然手脈旣失亦可診以決斷死生古人設此者正欲冀其萬一耳
形色脈相應總訣
形健脈病人不久形病脈健亦將危
假如健人診得浮緊而濇似傷寒太陽經病脈其人雖未頭疼發熱惡寒此則不久卽病病卽死也謂之行屍又如十五動一止一年殂其人雖未病期應一年病卽死也病人脈健者假如形容羸瘦精神枯槁盜汗不食滑泄不止者勞損之證而脈反見洪健者亦死
色脈相生病自已色脈相勝不須醫
經言見其色而不得其脈反得相勝之脈者卽死得相生之脈者病卽自已蓋四時之色仍以從前來者爲實邪從後來者爲虛邪例看假令色紅心病熱痰火癲狂斑疹等證其脈當浮大而散色靑肝病脇痛乾嘔便血等證其脈當弦而急色黃脾病濕熱腫脹傷食嘔泄關格等證其脈當中緩而大色白肺病氣喘痰飮痿悴咳嗽等證其脈當浮濇而短色黑腎病腰脚疝瘕淋濁漏精等證其脈當沈濡而滑其間多動則爲虛爲火靜則爲寒爲實皆當與脈相應又五積六聚尢宜察色與脈證相應故言赤脈白脈合色脈而言之也又五色應五臟間有綠色乃任督陰陽之會也
肥人沈結瘦長浮矮促長疎盡莫違
肥人肉厚脈宜沈結瘦人肉薄脈宜浮長人形矮則脈宜短促人形長則脈宜疎長相違相反而又不和者皆死非但形體相應雖皮膚滑澁寬緊亦宜與脈相應經言脈數尺之皮膚亦數脈急尺之皮膚亦急脈緩尺之皮膚亦緩脈濇尺之皮膚亦濇脈滑尺之皮膚亦滑是也
內集卷一下
鍼灸
古謂醫者必通三世之書其一黃帝鍼灸其二神農本草其三岐伯脈訣脈訣察證本草辨藥鍼灸袪疾非是三者不足言醫集本草于後者均卷帙也
子午八法
鍼法多端今以素難爲主子者陽也午者陰也不曰陰陽而曰子午者正以見人身任督與天地子午相爲流通故地理南鍼不離子午乃陰陽自然之妙用也八法者奇經八穴爲要乃十二經之大會也言子午八法者子午流注兼奇經八法也
神鍼大要有四曰穴法
周身三百六十穴統於手足六十六穴六十六穴又統於八穴故謂奇經
曰開闔
燕避戊己蝠伏庚申物性且然況人身一小天地乎故緩病必俟開闔猶瘟疫必依運氣急病不拘開闔猶雜病舍天時而從人病
曰迎隨
迎者逆也隨者順也逆則爲瀉順則爲補迎隨一差氣血錯亂目前或見小效久後必生異證諺云目不鍼不瞎脚不鍼不跏
曰飛經走氣
今人但知飛經走氣爲難不知迎隨明而飛走在其中矣
穴法子午流注
流往也注住也神氣之遊行也
十二經脈每經各得五穴
以應五行
井滎兪經合也經言所出爲井
井常汲不乏常注不溢言其經常如此也應東方春萬物之所始
所流爲滎所注爲兪所行爲經所入爲合
應北方冬萬物之所藏也夫人身經脈猶水行地中井者若水之源始出也流之尙微者謂之滎水上流下注而流之不息者謂之兪水流過者謂之經經過於此乃入臟腑與衆經會者謂之合素問云六經爲川腸胃爲海是也
井主心下痞滿
肝邪治之於井
滎主身熱
心邪治之於滎
兪主體重四肢節痛
脾邪治之於兪
經主喘咳寒熱肺邪治之於經
合主逆氣而泄
腎邪治之於合
手不過肘足不過膝陽干三十六穴陰干三十穴共成六十六穴其陽干多六穴迺原穴合谷腕骨坵墟衝陽京骨陽池是也
臟井滎有五腑井滎有六經言膽原坵墟肝原太衝小腸原腕骨心原神門胃原衝陽脾原太白大腸原合谷肺原太淵膀胱原京骨腎原太谿三焦原陽池胞絡原太陵十二經皆以兪爲原者三焦陽氣通行諸經臍下腎間動氣者十二經之根本也故曰原五臟六腑皆有病者取其原臟病鍼兪腑病鍼合井穴肌肉淺薄多不宜鍼故經每言滎兪
歌曰手大指內太陰肺少商爲井滎魚際太淵之穴號兪原行入經渠經尺澤合類
鹽指陽明曰大腸商陽井二間滎三間兪詳合谷原陽谿經依穴取曲池爲合正相當
中指厥陰心胞絡中衝井掌中勞宮滎索太陵爲兪本是原間使經從容求曲澤合
無名指外是三焦關衝井尋至液門滎頭兪原中渚陽池取經合支溝天井求
手小指內少陰心少衝少府井滎尋神門兪穴爲原穴靈道經仍須少海合眞
手小指外屬小腸少澤井流於前谷滎內後谿腕骨是兪原陽谷爲經合小海
足大指內太陰脾井滎隱白大都推太白兪原商坵經穴陰陵泉合要須知
足大指端厥陰肝大敦爲井滎行間太衝爲兪原都是經在中封合曲泉
第二指端陽明胃厲兌井內庭滎須要會陷谷兪衝陽原經解谿三里合膝下三寸是
足掌心中少陰腎湧泉井然谷滎天然定太谿爲兪又爲原復溜經陰谷合能醫病
足第四指少陽經竅陰爲井俠谿滎兪原臨泣坵墟穴陽輔經陽陵泉合認眞
足小指外屬膀胱至陰通谷井滎當束骨兪次尋京骨原穴崐崘經合委中央
經曰左盛則右病右盛則左病右痛未已而左脈先病左痛未已而右脈先病如此者必巨刺之此五穴臨時變合刺法之最大者也
巨刺者刺經脈也
竇師曰公孫衝脈胃心胸內關陰維下總同
臨泣膽經連帶脈陽維目銳外關逢
後谿督脈內眥頸申脈陽蹻絡亦通
列缺任脈行肺系陰蹻照海膈喉嚨
又云陽蹻陽維幷督脈三脈屬陽主肩背腰腿在表之病陰蹻陰維任衝帶五脈屬陰去心腹脇肋在裏之痾此奇經主病要也
蘭江賦云先將八法爲定例流注之中分次第心胸之病內關擔臍下公孫用攔法頭部須逢尋列缺痰涎壅塞及咽乾噤口喉風鍼照海三稜出血刻時安傷寒在表幷頭疼外關瀉動自然安眼目之證諸疾若更用臨泣使鍼擔後谿專治督脈病癲狂此法治還輕申脈能除寒與熱頭風偏正及心驚耳鳴鼻塞胸中滿好用金鍼此穴尋
蓋公孫配內關爲子母合於心胸胃衝脈臨泣配外關爲妻夫合於目銳眥耳後頰車肩頸缺盆胸後谿配申脈爲夫妻合於小腸膀胱內眥頸耳肩膊屬列缺配照海爲母子合於肺及肺系喉嚨胸膈此八脈交會也
凡脾經左右四十二穴統於公孫二穴一切脾病皆治餘經倣此心胞絡內關膽臨泣三焦外關小腸後谿膀胱申脈肺列缺腎照海
配卦後天乾坎艮震巽離坤兌以五行生旺爲次就乾宮起甲順行則甲膽竅陰配乾乙肝大敦附乾丙小腸少澤配坎丁心少衝配艮戊胃厲兌配震己脾隱白配巽庚大腸商陽配離辛肺少商配坤壬膀胱至陰附坤癸腎湧泉配兌三焦寄壬胞絡寄癸此論天干然也
地支乾宮起子順行則子屬乾午屬巽卯屬艮酉屬坤卽子午卯酉四正也寅屬坎申屬離巳屬震亥屬兌卽寅申巳亥四傍也辰戌丑未寄旺故不入卦但在卦則爲老陰老陽少陰少陽乾三男震坎艮坤三女巽離兌在十二經脈與奇經則爲太陰太陽少陰少陽
卦爲虛穴爲實猶地理用卦不用卦卦向穴中作也
經曰邪客大絡者左注右右注左上下左右其氣無常不入經兪命曰繆刺
繆刺者刺絡脈也言絡脈與經脈繆處身有踡攣疼痛而脈無病刺其陰陽交貫之道
此八穴配合定位刺法之最奇者也是故頭病取足而應之以手足病取手而應之以足左病取右而應之以左右病取左而應之以右散鍼亦當如是也
頭爲陽足爲陰頭病取足者頭走足也足病不取頭者足不走頭也左右病必互鍼者引邪復正故也
散鍼者治雜病而散用其穴因病之所宜而鍼之初不拘於流注也若夫折傷跌撲損逆走痛因其病之所在而鍼之雖穴亦不顧其得與否也
指痛鍼痛徐氏謂之天應穴
此穴法之大槪也
附雜病穴法
鍼家以起風廢癱瘓爲主雖傷寒內傷亦皆視爲雜病靈樞雜證論某病取某經而不言穴者正欲人隨經取用大槪上部病多取手陽明經中部足太陰下部足厥陰前膺足陽明後背足太陽因各經之病而取各經之穴者最爲要訣百病一鍼爲率多則四鍼滿身鍼者可惡
雜病隨證選雜穴仍兼原合與八法經絡原會別論詳十二原穴與八會穴皆經絡氣血交會之處別卽陽別乃陽交穴也前論頗詳臟腑兪募當謹始五臟六腑之兪俱在背二行肺府三椎下心五肝九脾十一腎十四椎下是也五臟之募俱在腹部心募巨闕肝期門脾章門肺中府腎京門惟三焦胞絡膀胱無募此言臟腑雜病當利兪募之穴但素問明言中臟腑者不立死則爲害非小故禁鍼穴多後世每以鍼四肢者爲妙手初學可不謹哉
根結標本理玄微經云足太陰根於隱白結於中脘足少陰根於湧泉結於廉泉足厥陰根於大敦結於玉堂足太陽根於至陰結於目也足陽明根於厲兌結於鉗耳也足少陽根於竅陰結於耳手太陽根於少澤結於天窓支正也手少陽根於關衝結於天牖外關也手陽明根於商陽結於扶突偏歷也手三陰之經未載不敢强註此言能究根結之理依標本刺之則疾無不愈足太陽之本在足跟上五寸標在目也足少陽之本在竅陰標在耳也足陽明之本在厲兌標在人迎頰挾項顙也足太陰之本在中封前上四寸標在胃兪與舌本也足少陰之本在內踝上三寸中標在腎兪與舌下兩脈也足厥陰之本在行間上五寸中標在肝兪也手太陽之本在手外踝後標在命門之上一寸也手少陽之本在小指次指之間上一寸標在耳後上角下外眥也手陽明之本在肘骨中上別陽標在頷下合鉗上也手太陰之本在寸口之中標在腋內動脈也手少陰之本在兌骨之端標在心兪也手厥陰之本在掌後兩筋之間二寸中標在脈下三寸也此十二經之標本有在標而取本者有在本而取標者有先治其標者有先治其本者無非欲其陰陽相應耳此內經至論四關三部識其處四關合谷太衝穴也十二經原皆出於四關三部大包爲上部天樞爲中部地機爲下部又百會一穴在頭應天璇璣一穴在胸應人湧泉一穴在足應地是謂三才已上兼原合八法諸穴雖不悉鍼亦不可不知其處也
傷寒一日刺風府陰陽分經次第取
傷寒一日太陽風府二日陽明之滎三日少陽之兪四日太陰之井五日少陰之兪六日厥陰之經在表刺三陽經穴在裏則刺三陰經穴六日過經未汗刺期門三里古法也惟陰證灸關元穴爲妙
汗吐下法非有他合谷內關陰交杵
汗鍼合谷入鍼二分帶補行九九之數搓數十次男左搓女右搓得汗方行瀉法汗止身溫方可出鍼如汗不止鍼陰市補合谷
吐鍼內關入鍼三分先補六次瀉三次行子午搗臼法三次多提氣上行又推戰一次病人多呼幾次卽吐如吐不止補九陽數調勻呼吸三十六度吐止徐徐出鍼急捫其穴如吐不止補足三里
下鍼三陰交入鍼三分男左女右以鍼盤旋右轉行六陰之數畢用口鼻閉氣呑鼓腹中將瀉揷一下其人卽瀉鼻吸手瀉三十六通方開口鼻之氣揷鍼卽瀉如瀉不止鍼合谷升九陽數凡汗吐下仍分陰陽補瀉就流注穴行之尤妙
一切風寒暑濕邪頭疼發熱外關起只此一穴頭面耳目口鼻咽牙病曲池合谷爲之主
二穴又治肩背肘膊疼痛及瘧疾
偏正頭疼左右鍼列缺太淵不用補左痛鍼右右痛鍼左左右俱痛左右俱鍼餘倣此如列缺不應再瀉太淵頭風目眩項捩强申脈金門手三里頭風連項腫或引肩者鍼此三穴頭目昏眩者補申脈金門雷頭風亦效虛痛者上星一穴
赤眼迎香出血奇臨泣太衝合谷佀
赤眼腫痛迎香出血立愈甚者更瀉太衝眼紅或瞳人腫痛流淚出血爛弦風俱瀉足臨泣或太衝合谷努肉倒睫俱瀉合谷足三里
耳聾臨泣與金門合谷鍼後聽人語
耳暴聾補足臨泣耳鳴或出血作痛及聤耳俱瀉申脈金門合谷
鼻塞鼻痔及鼻淵合谷太衝隨手努
鼻塞不聞香臭鍼迎香合谷鼻痔鼻流濁涕者瀉太衝合谷鼻淵鼻衄虛者專補上星
口噤喎斜流涎多地倉頰車仍可擧
頰車鍼沿皮向下地倉喎左瀉右喎右瀉左鍼透亦無害輕者只鍼合谷頰車
口舌生瘡舌下竅三稜刺血非粗鹵
口脣及舌生瘡鍼合谷舌腫甚及重舌者更取舌下兩邊紫筋津液所出處以三稜鍼刺出其血
舌裂出血尋內關太衝陰交走上部舌上生胎合谷當手三里治舌風舞
舌風左右舞弄不停瀉兩手三里立止驢觜風脣腫開不得者亦瀉三里
牙風面腫頰車神合谷臨泣瀉不數
坐牙風腫連面瀉手三里頰車滿口牙痛牙痠瀉合谷足臨泣下牙痛瀉合谷
二陵二蹻與二交頭頂手足互相與
二陵陰陵泉陽陵泉二蹻申脈照海二交陽交三陰交此六穴遆相交接於兩手兩足頭頂也
兩井兩商二三間手上諸風得其所
兩井天井肩井兩商商陽少商二間三間此六穴相依相倚分別於手之兩支手上諸病治之
手指連肩相引疼合谷太衝能救苦
項連肘痛鍼少海
手三里治肩連臍脊間心後稱中渚
久患傷寒肩背痛但鍼中渚卽愈脊膂痛者鍼人中尤妙
冷嗽只宜補合谷三陰交瀉卽時住霍亂中脘可入深三里內庭瀉幾許甚者補中脘瀉三里內庭
心痛翻胃刺勞宮寒者少澤細手指熱心痛氣痛瀉勞宮寒心痛補少澤
心痛手戰少海求若要除根陰市覩太淵列缺穴相連能袪氣痛剌兩乳賦云氣刺兩乳求太淵未應之時瀉列缺
脇痛只須陽陵泉專治脇肋痛滿欲絶及面腫腹痛公孫內關爾腹痛輕者只鍼三里
瘧疾素問分各經危氏剌指舌紅紫
足太陽瘧先寒後熱汗出不已刺金門足少陽瘧寒熱心惕汗多刺俠谿足陽明瘧寒甚久乃熱汗出喜見火光刺衝陽足太陰瘧寒熱善嘔嘔已乃衰刺公孫足少陰瘧嘔吐甚欲閉戶牖刺太鍾足厥陰瘧小腹滿小便不利刺太衝心瘧刺神門肝瘧中封脾瘧商坵肺瘧列缺腎瘧太鍾胃瘧厲兌
危氏只刺十手指出血及看舌下有紫腫紅筋亦須去血
痢疾合谷三里宜甚者必須兼中膂
白痢鍼合谷赤痢鍼小腸兪赤白鍼三里中膂兪
凡鍼背腹兩邊穴分陰陽經補瀉鍼背上中行左轉腹上中行右轉女人背中行右轉腹中行左轉爲補蓋男子背陽腹陰女子背陰腹陽故也但用穴背腹甚少而手足多者以寒月及婦女不便故也
心胸痞滿陰陵泉鍼到承山飮食美胸膈寬能飮食也
泄瀉肚腹諸般疾三里內庭功無比一切泄瀉嘔吐呑酸痃癖脹滿諸疾
水腫水分與復溜
俱瀉水分穴先用小鍼後用大鍼以鷄翎管透之水出濁者死淸者生急服緊皮丸歛之此必鄕村無藥粗人體實者方可用之若淸高貴客鮮不爲禍自古病機惟水腫禁刺鍼經則不禁也
取血法先用鍼補入地部少停瀉出人部少停復補入地部停少時瀉出鍼來其瘀血自出虛者只有黃水出若脚上腫大欲放水者仍用此法於復溜穴上取之
脹滿中脘三里揣
內經鍼腹以布纏繳鍼家別有盤法先鍼入二寸五分退出二寸只留五分在內盤之如要取上焦胞絡中之病用鍼頭迎向上刺入二分補之使氣攻上若臍下有病鍼頭向下退出二分瀉之此二句特備古法耳初學不可輕用
腰痛環跳委中神若連背痛崐崘武
輕者委中出血便愈甚者補環跳瀉委中久者俱補腰連背痛者鍼崐崘委中
腰連腿痛腕骨升三里降下隨拜跪補腕骨瀉足三里
腰連脚痛怎生醫環跳行間與風市補環跳瀉風市行間足三里
脚膝諸痛瀉行間三里申脈金門侈
脚膝頭紅腫痛痒及四時風脚俱瀉行間三里申脈金門五足指痛瀉行間
脚若轉筋眼發花然谷承山法自古兩足難移先懸鍾又名絶骨條口後鍼能步履兩足痠麻補太谿僕叅內庭盤跟楚脚盤痛者瀉內庭脚跟痛者瀉僕叅
脚連脇腋痛難當環跳陽陵泉內杵冷風濕痺鍼環跳陽陵三里燒鍼尾痺不知痛痒者用艾粟米大於鍼尾上燒三五炷知痛卽止
七疝大敦與太衝
七疝太衝出血瀉大敦立止膀胱氣瀉俠谿然谷小腸氣瀉俠谿二陰交偏墜瀉照海俠谿
五淋血海通男婦
此穴極治婦人血崩血閉不通但不便耳氣淋血淋最效兼治偏墜瘡疥
大便虛秘補支溝瀉足三里效可擬熱秘氣秘先長强大敦陽陵堪調護不鍼長强鍼承山
小便不通陰陵泉三里瀉下溺如注
小便不通及尿血砂淋俱宜瀉之又治遺尿失禁上吐下閉關格者瀉四關穴
內傷食積鍼三里璇璣相應塊亦消
不鍼璇璣者鍼手足三里俱能消食積痞塊
脾病氣血先合谷後剌三陰鍼用燒燒鍼法見前有塊者兼鍼三里
一切內傷內關穴痰火積塊退煩潮兼鍼三里尤妙
吐血尺澤功無比衄血上星與禾髎喘急列缺足三里嘔噎陰交不可饒
惡心嘔吐膈噎俱瀉足三里三陰交虛甚者補氣海
勞宮能治五般癎更剌湧泉疾若挑神門專治心癡呆人中間使袪癲妖上星亦好屍厥百會一穴美更鍼隱白效昭昭
外用筆管吹耳凡脫肛久痢衄血不止俱宜鍼此提之所謂頂門一鍼是也不鍼百會鍼上星亦同
婦人通經瀉合谷三里至陰催孕姙
通經催生俱宜瀉此三穴虛者補合谷瀉至陰
死胎陰交不可緩胞衣照海內關尋死胎不下瀉三陰交胞衣不下瀉照海內關
小兒驚風少商穴人中湧泉瀉莫深小兒急慢驚風皆效
癰疽初起審其穴只剌陽經不剌陰
凡癰疽須分經絡部分血氣多少兪穴遠近用鍼從背出者當從太陽經至陰通谷束骨崐崘委中五穴選用從鬢出者當從少陽經竅陰俠谿臨泣陽輔陽陵泉五穴選用從髭出者當從陽明經厲兌內庭陷谷衝陽解谿五穴選用從腦出者則以絶骨一穴治之凡癰疽已破尻神朔望不忌
傷寒流注分手足太衝內庭可浮沈
二穴總治流注又能退寒熱在手鍼手三里在足太衝在背行間在腹足三里
熟此筌蹄手要活得後方可度金鍼又有一言眞秘訣上補下瀉値千金此備古法知流注者不用
開闔經言春剌十二井者邪在肝夏刺十二滎者邪在心季夏刺十二兪者邪在脾秋刺十二經者邪在肺冬刺十二合者邪在腎其肝心脾肺腎而繫於春夏秋冬者何也然五臟一病輒有五也假令肝病色靑者肝也臊臭者-肝也喜酸者-肝也喜呼者-肝也喜泣者-肝也其病衆多不可盡言鍼之要妙在於秋毫者也以經觀之甲乙者日之春也丙丁者日之夏也戊己者日之四季也庚辛者日之秋也壬癸者日之冬也寅卯者時之春也巳午者時之夏也辰戌丑未者時之四季也申酉者時之秋也亥子者時之冬也括其要者惟明堂二詩
一詩甲膽乙肝丙小腸一詩肺寅大卯胃辰經見運氣總論凡人秉天地壬之氣生膀胱命門癸生腎甲生膽乙生肝丙生小腸丁生心戊生胃己生脾庚生大腸辛生肺地支亦然一氣不合則不生化故古聖立子午流注之法以全元生成之數也
先聖推衍其義法以天干戊上起甲逆行甲丙戊庚壬爲陽井滎兪經合乙丁己辛癸爲陰井滎兪經合
起例甲己還加甲乙庚丙作初丙辛從戊起丁壬庚子居戊癸何方是壬子是眞徒
陽則金井水滎木兪火經土合陰則木井火滎土兪金經水合每日一身周流六十六穴每時周流五穴除六原穴乃過經之所相生相合者爲開則刺之相尅者爲闔則不刺
陽生陰死陰生陽死如甲木死於午生於亥乙木死於亥生於午丙火生於寅死於酉丁火生於酉死於寅戊土生於申死於卯己土生於卯死於申庚金生於巳死於子辛金生於子死於巳壬水生於申死於卯癸水生於卯死於申凡値生我我生及相合者乃氣血生旺之時故可辨虛實刺之尅我我尅及闔閉時穴氣血正値衰絶非氣行未至則氣行己過誤刺妄引邪氣壞亂眞氣實實虛虛其禍非小
假如甲日膽經行氣脈弦者本經自病也當竅陰爲主
乙日肝行間餘倣此本經自病者不中他邪非因子母虛實乃本經自生病也當自取其經故以竅陰井爲主而配之以井或心井胃井或兪穴爲主亦配以心胃兪穴滎經合主應皆然
如虛則補其母當刺腎之湧泉井或膀胱之至陰井實則瀉其子可取心之中衝井或小腸之少澤井甲木能制戊土則不宜鍼
甲日膽木能制戊土乙日肝木能制己土丙日小腸火能制庚金丁日心火能制辛金戊日胃土能制壬水己日脾土能制癸水皆不宜鍼
然陰陽相制者豈無變化之機故甲與己合而化土亦可取脾之隱白蓋見肝之病則知肝當傳之脾故先實其脾無令受肝之邪所謂上工不治己病治未病是也
實脾者必先於足太陰經補土字一鍼又補火字一鍼後於足厥陰經瀉木字一鍼又瀉火字一鍼其邪卽散其經卽平此與後迎隨條有以虛實言者互看
推之六甲六乙六丙六丁六戊六己六庚六辛六壬六癸皆然徐氏有歌云
甲日戌時膽竅陰丙子時中前谷滎戊寅陷谷陽明兪返本坵墟木在寅庚辰經注陽谿穴壬午膀胱委中尋甲申時納三焦水滎合天干取液門
六甲日甲戌時開穴膽井竅陰或合脾井隱白相生膀胱井至陰腎井湧泉小腸井少澤心井中衝相尅肺大腸脾胃井及闔穴乙亥時不錄後倣此
丙子時開穴小腸滎前谷或合肺滎魚際相生膽滎俠谿肝滎行間胃滎內庭脾滎大都
戊寅時開穴胃兪陷谷或合腎兪太谿相生小腸兪後谿心兪神門大腸兪三間肺兪太淵又木原生在寅可取膽原穴坵墟
庚辰時開穴大腸經陽谿或合肝經中封相生胃經解谿脾經商坵膀胱經崐崘腎經復溜
壬午時開穴膀胱合委中或合心合少海相生大腸合曲池肺合尺澤胃合三里脾合陰陵泉
甲申時乃三焦引氣歸元可取液門滎穴水生木也返本還元
乙日酉時肝大敦丁亥時滎少府心己丑太白太衝穴辛卯經渠是肺經癸巳腎宮陰谷合乙未勞宮水穴滎
六乙日乙酉時開穴肝井大敦或合大腸井商陽相生腎井湧泉膀胱井至陰心井少衝少腸井少澤
丁亥時開穴心滎少府或合膀胱滎通谷相生肝滎行間膽滎俠谿脾滎大都胃滎內庭
己丑時開穴脾兪太白或合膽兪臨泣相生心兪神門小腸兪後谿肺兪太淵大腸兪三間又丑時可刺肝原穴太衝
辛卯時開穴肺經經渠或合小腸經陽谷相生脾經商坵胃經解谿腎經復溜膀胱經崐崘
癸巳時開穴腎合陰谷或合胃合三里相生肺合尺澤大腸合曲池肝合曲泉膽合陽陵泉
乙未時乃胞絡引血歸元可刺勞宮滎穴木能生火也俱以子母相生後皆倣此
丙日申時少澤當戊戌內庭治脹康庚子時在三間兪本原腕骨可袪黃壬寅經水崐崘上甲辰陽陵泉合長丙午時受三焦木中渚之中子細詳
六丙日丙申時開穴小腸井少澤或合肺井少商相生膽井竅陰肝井大敦脾井隱白胃井厲兌
戊戌時開穴胃滎內庭或合腎滎然谷相生小腸滎前谷心滎少府大腸滎二間肺滎魚際
庚子時開穴大腸兪三間或合肝兪太衝相生胃兪陷谷脾兪太白膀胱兪束骨腎兪太谿又子時刺小腸原穴腕骨
壬寅時開穴膀胱經崐崘或合心經靈道相生大腸經陽谿肺經經渠膽經陽輔肝經中封
甲辰時開穴膽合陽陵泉或合脾合陰陵泉相生膀胱合委中腎合陰谷小腸合小海心合少海
丙午時三焦引氣歸元可取中渚兪穴木生火也
丁日未時心少衝己酉大都脾土逢辛亥太淵神門穴癸丑復溜腎水通乙卯肝經曲泉合丁巳胞絡太陵中
六丁日丁未時開穴心井少衝或合膀胱井至陰相生肝井大敦膽井竅陰脾井隱白胃井厲兌
己酉時開穴脾滎大都或合膽滎俠谿相生心滎少府小腸滎前谷肺滎魚際大腸滎二間
辛亥時開穴肺兪太淵或合小腸兪後谿相生脾兪太白胃兪陷谷腎兪太谿膀胱兪束骨又亥時刺心原穴神門
癸丑時開穴腎經復溜或合胃經解谿相生肺經經渠大腸經陽谿肝經中封膽經陽輔
乙卯時開穴肝合曲泉或合大腸合曲池相生腎合陰谷膀胱合委中心合少海小腸合小海
丁巳時包絡引血歸元可取太陵兪穴火生土也
戊日午時厲兌先庚申滎穴二間遷壬戌膀胱尋束骨衝陽土穴必還原甲子膽經陽輔是丙寅小海穴安然戊辰氣納三焦脈經火支溝刺必痊
六戊日戊午時開穴胃井厲兌或合腎井湧泉相生小腸井少澤心井少衝大腸井商陽肺井少商
庚申時開穴大腸滎二間或合肝滎行間相生脾滎大都胃滎內庭膀胱滎通谷腎滎然谷
壬戌時開穴膀胱兪束骨或合心兪神門相生大腸兪三間肺兪太淵膽兪臨泣肝兪太衝又戌時刺胃原穴衝陽
甲子時開穴膽經陽輔或合脾經商坵相生膀胱經崐崘腎經復溜小腸經陽谷心經靈道
丙寅時開穴小腸合小海或合肺合尺澤相生膽合陽陵泉肝合曲泉胃合三里脾合陰陵泉
戊辰時三焦引氣歸元可取支溝經穴火生土也
己日巳時隱白始辛未時中魚際取癸酉太谿太白原乙亥中封內踝比丁丑時合少海心己卯間使胞絡止
六己日己巳時開穴脾井隱白或合膽井竅陰相生心井少衝小腸井少澤肺井少商大腸井商陽
辛未時開穴肺滎魚際或合小腸滎前谷相生脾滎大都胃滎內庭腎滎然谷膀胱滎通谷
癸酉時開穴腎兪太谿或合胃兪陷谷相生肺兪太淵大腸兪三間肝兪太衝膽兪臨泣又酉時刺脾原穴太白
乙亥時開穴肝經中封或合大腸經陽谿相生腎經復溜膀胱經崐崘心經靈道小腸經陽谷
丁丑時開穴心合少海或合膀胱合委中相生膽合陽陵泉肝合曲泉脾合陰陵泉胃合三里
己卯時胞絡引血歸元可取間使經穴土生金也
庚日辰時商陽居壬午膀胱通谷之甲申臨泣兪爲木合谷金原返本歸丙戌小腸陽谷火戊子時居三里宜庚寅氣納三焦合天井之中不用疑
六庚日庚辰時開穴大腸井商陽或合肝井大敦相生胃井厲兌脾井隱白膀胱井至陰腎井湧泉
壬午時開穴膀胱滎通谷或合心滎少府相生大腸滎二間肺滎魚際膽滎俠谿肝滎行間
甲申時開穴膽兪臨泣或合脾兪太白相生膀胱兪束骨腎兪太谿小腸兪後谿心兪神門又申時刺大腸原穴合谷
丙戌時開穴小腸經陽谷或合肺經經渠相生膽經坵墟肝經中封胃經解谿脾經商坵
戊子時開穴胃合三里或合腎合陰谷相生小腸合小海心合少海大腸合曲池肺合尺澤
庚寅時三焦引氣歸元可取天井合穴土生金也
辛日卯時少商本癸巳然谷何須忖乙未太衝原太淵丁酉心經靈道引己亥脾合陰陵泉辛丑曲澤胞絡準
六辛日辛卯時開穴肺井少商或合小腸井少澤相生脾井隱白胃井厲兌膀胱井至陰腎井湧泉
癸巳時開穴腎滎然谷或合胃滎內庭相生肺滎魚際大腸滎二間肝滎行間膽滎俠谿
乙未時開穴肝兪太衝或合大腸兪三間相生腎兪太谿膀胱兪束骨心兪神門小腸兪後谿又未時刺肺原穴太淵
丁酉時開穴心經靈道或合膀胱經崐崘相生肝經中封膽經坵墟脾經商坵胃經解谿
己亥時開穴脾合陰陵泉或合膽合陽陵泉相生心合少海小腸合小海肺合尺澤大腸合曲池
辛丑時胞絡引血歸元可取曲澤合穴金生水也
壬日寅時起至陰甲辰膽脈俠谿滎丙午小腸後谿兪返求京骨本原尋三焦寄有陽池穴返本還元似的親戊申時注解谿胃大腸庚戌曲池眞壬子氣納三焦寄井穴關衝一片金關衝屬金壬屬水子母相生恩義深
六壬日壬寅時開穴膀胱井至陰或合心井少衝相生大腸井商陽肺井少商膽井竅陰肝井大敦
甲辰時開穴膽滎俠谿或合脾滎大都相生腎滎然谷膀胱滎通谷心滎少府小腸滎前谷
丙午時開穴小腸兪後谿或合肺兪太淵相生膽兪臨泣肝兪太衝胃兪陷谷脾兪太白又午時可刺膀胱原穴京骨乃水原在午水入火鄕故壬丙子午相交也兼刺三焦原穴陽池
戊申時開穴胃經解谿或合腎經復溜相生小腸經陽谷心經靈道大腸經陽谿肺經經渠
庚戌時開穴大腸合曲池或合肝合曲泉相生胃合三里脾合陰陵泉膀胱合委中腎合陰谷
壬子時三焦引氣歸元可取關衝井穴金生水也
癸日亥時井湧泉乙丑行間穴必然丁卯兪穴神門是本尋腎水太谿原胞絡太陵原幷過己巳商坵內踝邊辛未肺經合尺澤癸酉中衝胞絡連子午截時安定穴留傳後學莫忘言
六癸日癸亥時開穴腎井湧泉或合胃井厲兌相生肺井少商大腸井商陽肝井大敦膽井竅陰
乙丑時開穴肝滎行間或合大腸滎二間相生腎滎然谷膀胱滎通谷心滎少府小腸滎前谷
丁卯時開穴心兪神門或合膀胱兪束骨相生肝兪太衝膽兪臨泣脾兪太白胃兪陷谷又卯時可刺腎原穴太谿及胞絡原穴太陵
己巳時開穴脾經商坵或合膽經陽輔相生心經靈道小腸經陽谷肺經經渠大腸經陽谿
辛未時開穴肺合尺澤或合小腸合小海相生脾合陰陵泉胃合三里腎合陰谷膀胱合委中
癸酉時胞絡引血歸元可取中衝井穴水生木也
大要陽日陽時陽穴陰日陰時陰穴陽以陰爲闔陰以陽爲闔闔者閉也閉則以本時天干與某穴相合者-鍼之故又曰開合
陽日遇陰時陰日遇陽時則前穴已閉取其合穴鍼之合者甲與己合化土乙與庚合化金丙與辛合化水丁與壬合化木戊與癸合化火賦云五門十變十干相合爲五陰陽之門戶十變卽十干應時變用之謂也
其所以然者陽日注腑則氣先至而血後行陰日注臟則血先至而氣後行順陰陽者所以順氣血也
陽日六腑値日者引氣陰日六臟値日者引血
或曰陽日陽時已過陰日陰時已過遇有急疾奈何曰夫妻子母互用必適其病爲貴耳
妻閉則鍼其夫夫閉則鍼其妻子閉鍼其母母閉鍼其子必穴與病相宜乃可鍼也
噫用穴則先主而後客用時則棄主而從賓
假如甲日膽經爲主他穴爲客鍼必先主後客其甲戌時乃癸日戌時則不必用只用丙子時起餘倣此愚反覆思玩乃悟徐氏諸書未嘗明言
按日起時循經尋穴時上有穴穴上有時分明遇落不必數上衍數此所以寧守子午而舍爾靈龜也
靈龜八法專爲奇經八穴而設其法具載徐氏鍼灸乃竇文眞公之妙悟也但子午法自上古其理易明其八穴亦肘膝內穴又皆以陰應陰以陽應陽豈能逃子午之流注哉
迎隨
迎者迎其氣之方盛而奪之爲瀉隨者隨其氣之方虛而濟之爲補
素問曰瀉必用方補必用圓又曰呼盡內鍼候吸引鍼命曰補吸則內鍼候呼引鍼命曰瀉此萬世不易法也
瀉必用方以氣方盛也月方滿也日方溫也身方定也息方吸而內鍼及復候其方吸而轉鍼及復候其方呼而徐引出鍼故曰瀉補必用圓圓者行也行者移也行謂行不宣之氣移謂移未復之脈故刺必中其榮及復候吸而推鍼至血故圓與方非鍼也
圖註難經云手三陽從手至頭手三陽經穴皆起於手也鍼芒從外往上爲隨鍼芒從內往下爲迎足三陽從頭至足足三陽經穴皆起於頭也鍼芒從內往下爲隨鍼芒從外往上爲迎足三陰從足至腹足三陰經穴皆起於足也鍼芒從外往上爲隨鍼芒從內往下爲迎手三陰從胸至手手三陰經穴皆起於胸也鍼芒從內往下爲隨鍼芒從外往上爲迎大要以子午爲主左爲陽從子至午左行陽絡爲補右爲陰從午至子右行陰絡爲瀉陽主進陰主退故也手爲陽左手爲純陽足爲陰右足爲純陰左手陽經爲陽中之陽左手陰經爲陽中之陰右手陽經爲陰中之陽右手陰經爲陰中之陰右足陰經爲陰中之陰右足陽經爲陰中之陽左足陰經爲陽中之陰左足陽經爲陽中之陽今細分之病者左手陽經以醫者右手大指進前鹽指退後呼之爲隨午後又以大指退後爲隨每與午前相反所謂進前卽經之從外退後卽經之從內退後吸之爲迎病者左手陰經以醫者右手大指退後吸之爲隨進前呼之爲迎病者右手陽經以醫者右手大指退後吸之爲隨進前呼之爲迎病人右手陰經以醫者右手大指進前呼之爲隨退後吸之爲迎病者右足陽經以醫者右手大指進前呼之爲隨退後吸之爲迎病者右足陰經以醫者右手大指退後吸之爲隨進前呼之爲迎病者左足陽經以醫者右手大指退後吸之爲隨進前呼之爲迎病者左足陰經以醫者右手大指進前呼之爲隨退後吸之爲迎男子午前皆然午後與女人反之
手上陽進陰退足上陽退陰進合六經起止故也凡鍼起穴鍼芒向上氣順行之道凡鍼止穴鍼芒向下氣所止之處左外右內令氣上行右外左內令氣下行或問午前補瀉與午後相反男子補瀉與婦人相反蓋以男子之氣早在上而晩在下女人之氣早在下而晩在上男女上下平腰分之故也至於呼吸男女人我皆同何亦有陰陽之分耶蓋有自然之呼吸有使然之呼吸入鍼出鍼使然之呼吸也轉鍼如待貴客如握虎尾候其自然呼吸若左手足候其呼而先轉則右手足必候其吸而後轉之若右手足候其吸而先轉則左手足必候其呼而後轉之眞陰陽一升一降之消息也故男子陽經午前以呼爲補吸爲瀉陰經以吸爲補呼爲瀉午後反之女人陽經午前以吸爲補呼爲瀉陰經以呼爲補吸爲瀉午後亦反之或者又曰補瀉必資呼吸假令屍厥中風不能使之呼吸者奈何曰候其自然之呼吸而轉鍼若當吸不轉令人以手掩其口鼻鼓動其氣可也
噫補瀉提揷分男女早晩其理深微原爲奇經不拘十二經常度故參伍錯綜如是若流注穴但分左右陰陽可也嘗愛雪心歌云如何補瀉有兩般蓋是經從兩邊發古人補瀉左右分今人乃爲男女別男女經脈一般生晝夜循環無暫歇此訣出自梓桑君我今授汝心已雪此子午兼八法而後全也
然補瀉之法非必呼吸出內鍼也有以淺深言者
病在脈刺脈無傷皮病在皮刺皮無傷肉病在肉刺肉無傷筋病在筋刺筋無傷骨病在骨刺骨無傷筋
經言春夏宜淺秋冬宜深
春夏陽氣在上人氣亦在上故當淺取之然春夏時溫初入鍼五分卽沈之至腎肝之部俟得氣乃引鍼而持之至於心肺之分取陰以和陽也則能退熱秋冬陽氣在下人氣亦在下故當深取之然秋冬時寒初入鍼三分淺而浮之當心肺之部俟得氣乃推鍼而內之至於腎肝之分取陽以和陰也則能止寒
有以榮衛言者經言從衛取氣從榮置氣
補則從衛取氣宜輕淺而鍼從其衛氣隨之於後而濟益其虛也瀉則從榮棄置其氣宜重深而刺取其榮氣迎之於前而瀉奪其實也然補之不可使太實瀉之不可使反虛皆欲以平爲期耳又男子輕按其穴而淺刺之以候衛氣之分女子重按其穴而深刺之以候榮氣之分
有以虛實言者經言虛則補其母實則瀉其子此迎隨之槪也
假令心病鍼手心主兪是瀉其子也鍼手心主井是補其母也木盛熱則生風則瀉南以補北水盛冷則生氣則補木以抑水如肺實肝虛用鍼不補其肝而反實其肺是謂實實虛虛損不足而益有餘殺人必矣竇太師云凡鍼逆而迎奪卽瀉其子也如心之熱病必瀉於脾胃之分鍼順而隨濟卽補其母也如心之虛病必補於肝膽之分
飛經走氣亦不外於子午迎隨
凡言九者卽子陽也言六者卽午陰也但九六數有多少不同補瀉提揷皆然言初九數者卽一九也然亦不止於一九便了但行至一九少停又行一九少停又行一九三次共三九二十七數或四九三十六數言少陽數者七七四十九數亦每次七數略停老陽數者九九八十一數每次二十七數少停共行三次言初六數者卽一六也然亦不止於一六便了但行至一六少停又行一六少停又行一六三次共三六一十八數言老陰※少陰誤字數者六六三十六數每次一十八數少停共行二次言少陰※老陰誤字數者八八六十四數每次八數略停或云子後宜九數補陽午後宜六數補陰陰日刺陽經多用六數補陰陽日刺陰經多用九數補陽此正理也但見熱證卽瀉見冷證卽補舍天時以從人之病者權也活法也
經言知爲鍼者信其左不知爲鍼者信其右當刺之時
先將同身寸法比穴以墨點記後令患人飮食端正坐定或偃臥緩病必待天氣溫晴則氣易行急病如遇大雷雨亦不敢鍼夜晩非急病亦不敢鍼若空心立鍼側臥必暈
必先以左手壓按所鍼滎兪之處
陽穴以骨側陷處按之痠麻者爲眞陰穴按之有動脈應手者爲眞
切而散之
切者以手爪搯按其所鍼之穴上下四傍令氣血散
爪而下之
爪者先以左手大指爪重掐穴上亦令氣血散耳然後用右手鹽指頂住鍼尾以中指大指緊執鍼腰以無名指略扶鍼頭却令患人咳嗽十聲隨咳下鍼刺入皮內撒手停鍼十息號曰天才少時再進鍼刺入肉內停鍼十息號曰人才少時再進鍼至筋骨之間停鍼十息號曰地才此爲極處再停良久却令患人吸氣一口隨吸退至人部審其氣至未如鍼下沈重緊滿者爲氣已至若患人覺痛則爲實覺痠則爲虛如鍼下輕浮虛濶者氣猶未至用後彈努循捫引之引之氣猶不至鍼如揷豆腐者死凡除寒熱病宜於天部行氣經絡病宜於人部行氣麻痺疼痛宜於地部行氣
彈而努之
彈者補也以大指與次指爪相交而疊病在上大指爪輕彈向上病在下次指輕彈向下使氣速行則氣易至也
努者以大指次指撚鍼連搓三下如手顫之狀謂之飛補者入鍼飛之令患人閉氣一口著力努之瀉者提鍼飛之令患人呼之不必著力一法二用氣自至者不必用此彈努
捫而循之
捫者摩也如痛處未除卽於痛處捫摩使痛散也復以飛鍼引之除其痛也又起鍼之時以手按其穴亦曰捫
循者用手於所鍼部分隨經絡上下循按之使氣往來推之則行引之則至是也
動而伸之推而按之
動者轉動也推者推轉也凡轉鍼太急則痛太慢則不去疾所謂推動卽分陰陽左轉右轉之法也伸者提也按者揷也如補瀉不覺氣行將鍼提起空如豆許或再彈二三下以補之緊戰者連用飛法三下如覺鍼下緊滿其氣易行卽用通法若邪盛氣滯却用提揷先去病邪而後通其眞氣提者自地部提至人部天部揷者自天部揷至人部地部病輕提揷初九數病重者提揷三九二十七數或老陽數愈多愈好
或問治病全在提揷旣云急提慢按如氷冷慢提急按火燒身又云男子午前提鍼爲熱揷鍼爲寒午後提鍼爲寒揷鍼爲熱女人反此其故何耶蓋提揷補瀉無非順陰陽也午前順陽性提至天部則熱午後順陰性揷至地部則熱奇效良方有詩最明
補瀉提揷活法凡補鍼先淺入而後深入瀉鍼先深入而後淺凡提揷急提慢按如氷冷瀉也慢提急按火燒身補也或先提揷而後補瀉或先補瀉而後提揷可也或補瀉提揷同用亦可也如治久患癱瘓頑麻冷痺遍身走痛及癩風寒瘧一切冷證先淺入鍼而後漸深入鍼俱補老陽數氣行鍼下緊滿其身覺熱帶補慢提急按老陽數或三九二十七數卽用通法扳倒鍼頭令患人吸氣五口使氣上行陽回陰退名曰進氣法又曰燒山火
治風痰壅盛中風喉風癲狂瘧疾單熱一切熱證先深入鍼而後漸淺退鍼俱瀉少陰數得氣覺凉帶瀉急提慢按初六數或三六一十八數再瀉再提卽用通法徐徐提之病除乃止名曰透天凉
治瘧疾先寒後熱一切上盛下虛等證先淺入鍼行四九三十六數氣行覺熱深入行三六一十八數如瘧疾先熱後寒一切半虛半實等證先深入鍼行六陰數氣行覺凉漸退鍼行九陽數此龍虎交戰法也俾陽中有陰陰中有陽也蓋邪氣常隨正氣而行不交戰則邪不退而正不勝其病復起
治痃癖癥瘕氣塊先鍼入七分行老陽數氣行便深入一寸微伸提之却退至原處又得氣依前法再施名曰留氣法
治水蠱膈氣脹滿落穴之後補瀉調氣均勻鍼行上下九入六出左右轉之千遭自平名曰子午搗臼
治損逆赤眼癰腫初起先以大指進前撚入左後以大指退後撚入右一左一右三九二十七數得氣向前推轉內入以大指彈其鍼尾引其陽氣按而提之其氣自行未應再施此龍虎交騰法也雜病單鍼一穴卽於得氣後行之起鍼之際行之亦可
通而取之
通者通其氣也提揷之後用之如病人左手陽經以醫者右手大指進前九數却扳倒鍼頭帶補以大指努力鍼觜朝向病處或上或下或左或右執住直待病人覺熱方停若氣又不通者以龍虎龜鳳飛經接氣之法驅而運之如病人左手陰經以醫者右手大指退後九數却扳倒鍼頭帶補以大指努力鍼觜朝病執住直待病人覺熱方停右手陽經與左手陰經同法右手陰經與左手陽經同法左足陽經與右手陽經同法左足陰經與右手陰經同法右足陽經與左手陽經同法右足陰經與左手陰經同法如退潮每一次先補六而後瀉九不拘次數直待潮退爲度止痛同此法痒麻虛補疼痛實瀉此皆先正推衍內經通氣之法
更有取氣鬪氣接氣之法取者左取右右取左手取足足取頭頭取手足三陽胸腹取手足三陰以不病者爲主病者爲應如兩手踡攣則以兩足爲應兩足踡攣則以兩手爲應先下主鍼而後下應鍼主鍼氣已行而後鍼應鍼左邊左手左足同手法右邊亦然先鬪氣接氣而後取氣手補足瀉足補手瀉如搓索然久患偏枯踡攣甚者必用此法於提揷之後
徐氏曰通氣接氣之法已有定息寸數手足三陽上九而下十四過經四寸手足三陰上七而下十二過經五寸在乎出納呼吸同法上下通接立時見功所謂定息寸數者手三陰從胸走手長三尺五寸左右共長二丈一尺手三陽從手走頭長五尺左右共長三丈足三陽從頭走足長八尺左右共長四丈八尺足三陰從足走腹長六尺五寸左右共長三丈九尺陰陽兩蹻從足走目長七尺五寸左右共長一丈五尺督脈長四尺五寸任脈長四尺五寸諸脈共長一十六丈二尺也行血氣通陰陽以榮於身絡脈則傳注而不息也
一曰靑龍擺尾以兩指扳倒鍼頭朝病如扶船舵執之不轉一左一右慢慢撥動九數或三九二十七數其氣遍體交流
二曰白虎搖頭以兩指扶起鍼尾以肉內鍼頭輕轉如下水船中之櫓振搖六數或三六一十八數如欲氣前行按之在後欲氣後行按之在前二法輕病亦可行之擺動氣血蓋龍爲氣虎爲血陽日先行龍而後虎陰日先行虎而後龍
三曰蒼龜探穴以兩指扳倒鍼頭一退三進向上鑽剔一下向下鑽剔一下向左鑽剔一下向右鑽剔一下先上而下自左而右如入土之象
四曰赤鳳迎源以兩指扶起鍼揷入地部復提至天部候鍼自搖復進至人部上下左右四圍飛旋如展翅之象病在上吸而退之病在下呼而進之又將大指爪從鍼尾刮至鍼腰此刮法也能移不忍痛可散積年風午後又從鍼腰刮至鍼尾又云病在上刮向上病在下刮向下有攣急者頻宜刮切循攝二法須連行三五次氣血各循經絡飛走之妙全在此處病邪從此退矣放鍼停半時辰久扶起鍼頭審看鍼下十分沈緊則瀉九補六如不甚緊則瀉六補九補瀉後鍼活卽搖而出之
攝者用大指甲隨經絡上下切之其氣自得通行
搖而出之外引其門以閉其神
搖者退也以兩指拿鍼尾向上下左右各搖振五七下提二七下能散諸風出鍼直待微鬆方可出鍼豆許如病邪吸鍼正氣未復再須補瀉停待如再難頻加刮切刮後連瀉三下次用搜法不論數橫搜如龍虎交騰一左一右但手更快耳直搜一上一下如撚法而不轉瀉刮同前次用盤法左轉九次右轉六次瀉刮同前次用子午搗臼子後慢提午後略快些緩緩提揷搖出應鍼次出主鍼補者吸之急出其鍼便以左手大指按其鍼穴及穴外之皮令鍼穴門戶不開神氣內守亦不致出血也瀉者呼之慢出其鍼勿令氣泄不用按穴凡鍼起速及鍼不停久待暮者其病卽復
一鍼暈者神氣虛也不可起鍼以鍼補之急用袖掩病人口鼻回氣內與熱湯飮之卽甦良久再鍼甚者鍼手膊上側筋骨陷中卽蝦蟇肉上惺惺穴或三里卽甦若起鍼壞人
二鍼痛者只是手粗宜以左手扶住鍼腰右手從容補瀉如又痛者不可起鍼須令病人吸氣一口隨吸將鍼撚活伸起一系卽不痛如伸起又痛再伸起又痛須索入鍼便住痛
三斷鍼者再將原鍼穴邊復下一鍼補之卽出
嗟夫神鍼肇自上古在昔岐伯已嘆失其傳矣況後世乎尙賴竇徐二氏能因遺文以究其意俾來學有所悟而識其梗槪括爲四段聊爲初學開關救危之用尙期四方智者裁之
補瀉一段乃廬陵歐陽之後所授與今時師不同但考素問不曰鍼法而曰鍼道言鍼當順氣血往來之道也又曰凡刺者必別陰陽再考難經圖註及徐氏云左與右不同胸與背有異然後知其源流有自蓋左爲陽爲升爲呼爲出爲提爲午前爲男子之背右爲陰爲降爲吸爲入爲揷爲午後爲男子之腹所以女子反此者女屬陰男屬陽女子背陰腹陽男子背陽腹陰天地男女陰陽之妙自然如此
禁鍼穴
腦戶顖會及神庭玉枕絡郄到承靈顱息角孫承泣穴神道靈臺膻中明水分神闕會陰上橫骨氣衝鍼莫行箕門承筋手五里三陽絡穴到靑靈孕婦不宜鍼合谷三陰交內亦通稱石門鍼灸應須忌女子終身孕不成外有雲門幷鳩尾缺盆主客深暈生肩井深時亦暈倒急補三里人還平刺中五臟膽皆死衝陽血出投幽冥海泉顴髎乳頭上脊間中髓傴僂形手魚腹陷陰股內膝臏筋會及腎經腋股之下各三寸目眶關節皆通評
造鍼法
昔黃帝制九鍼各不同形一曰鑱鍼應天長一寸六分頭大末銳以瀉陽氣二曰員鍼應地長一寸六分鋒如卵形揩磨不傷肌肉以瀉分氣三曰鍉鍼應人長三寸半鋒如黍粟之狀主脈勿陷以致其氣四曰鋒鍼應四時長一寸六分刃三隅以發痼疾五曰鈹鍼應五音長四寸廣二分半末如劍鋒以取大膿六曰員利鍼應六律長一寸六分大如氂且員且銳中身微大以取暴氣七曰毫鍼應七星長三寸六分尖如蚊虻喙靜以徐往微以九留之而痒以取痛痺八曰長鍼應八氣長七寸鋒利身薄可取遠痺九曰大鍼應九野長四寸其鋒微尖如梃以瀉機關之水九鍼畢矣此言九鍼之妙毫鍼最精能應七星又爲三百六十穴之鍼
煮鍼法
第一次用竹筒一筒去靑盛羊腦髓人乳汁磁石水煮一晝夜第二次用硫黃檳榔當歸防風羊腦髓及骨髓乳香沒藥荊芥黑牽牛人乳汁煮一晝夜取出埋土內七日犬肉煮過第三次用乳香沒藥磁石牙皂䃃砂虎骨天麻川烏草烏雄黃防風薄荷人參當歸川芎細辛羊腦髓及骨髓人乳汁拌勻裝入竹筒內緊封筒口用燒酒二升水八升煮一晝夜埋土內七日取出用糠擦光後用麻油再擦常帶身邊養熟
灸法
藥之不及鍼之不到必須灸之詳徐氏鍼灸等書聞有鍼灸萃英未之見也
或問鍼有補瀉迎隨之理固可以平虛實之證其灸法不問虛實寒熱悉令灸之其亦有補瀉之功乎
丹溪凡灸有補瀉若補火艾滅至肉瀉火不要至肉便掃除之用口吹風主散
曰虛者灸之使火氣以助元陽也實者灸之使實邪隨火氣而發散也寒者灸之使其氣之復溫也熱者灸之引鬱熱之氣外發火就燥之義也其鍼刺雖有補瀉之法予恐但有瀉而無補焉經謂瀉者迎而奪之以鍼迎其經脈之來氣而出之固可以瀉實也謂補者隨而濟之以鍼隨其經脈之去氣而留之未必能補虛也不然內經何以曰無刺熇熇之熱無刺渾渾之脈無刺漉漉之汗無刺大勞人無刺大飢人無刺大渴人無刺新飽人無刺大驚人又曰形氣不足病氣不足此陰陽皆不足也不可刺凡虛損危病久病俱不宜鍼刺之重竭其氣老者絶滅壯者不復矣若此等語皆有瀉無補之謂也學者玩之
治病要穴
鍼灸穴治大同但頭面諸陽之會胸膈二火之地不宜多灸背腹陰虛有火者亦不宜灸惟四肢穴最妙凡上體及當骨處鍼入淺而灸宜少凡下體及肉厚處鍼可入深灸多無害前經絡註素問未載鍼灸分寸者以此推之
百會主諸中等證及頭風癲狂鼻病脫肛久病大腸氣泄小兒急慢驚風癎證夜啼百病
上星主鼻淵鼻塞息肉及頭風目疾
神庭主風癎羊癲
通天主鼻痔左鼻灸右右鼻灸左左右鼻左右灸鼻中去一塊如朽骨鼻氣自愈
腦空主頭風目眩
翳風主耳聾及瘰癧
率谷主傷酒嘔吐痰眩
風池主肺中風偏正頭風
頰車主落架風
已上頭面部詳前經絡餘倣此
膻中主哮喘肺癰咳嗽癭氣
巨闕主九種心痛痰飮吐水腹痛息賁
上脘主心痛伏梁奔豚
中脘主傷暑及內傷脾胃心脾痛瘧疾痰暈痞滿翻胃能引胃中生氣上行
水分主鼓脹遶臍堅滿不食分利水道止泄
神闕主百病及老人虛人泄瀉如神又治水腫鼓脹腸鳴卒死産後腹脹小便不通小兒脫肛
氣海多灸能令人生子主一切氣疾陰證痼冷及風寒暑濕水腫心腹鼓脹脇痛諸虛癥瘕小兒顖不合丹溪治痢昏仆上視溲注汗泄脈大得之酒色灸後服人參膏而愈
關元主諸虛腎積及虛老人泄瀉遺精白濁令人生子
中極主婦人下元虛冷虛損月事不調赤白帶下灸三遍令生子
天樞主內傷脾胃赤白休息痢疾脾泄及臍腹鼓脹癥瘕
章門主痞塊多灸左邊腎積灸兩邊
乳根主膺腫乳癰小兒龜胸
日月主嘔宿汁呑酸
大赫主遺精
帶脈主疝氣偏墜水腎婦人帶下
已上胸腹部
大杼主遍身發熱及疸瘧咳嗽
神道主背上怯怯乏氣
至陽主五疸痞滿
命門主老人腎虛腰疼及諸痔脫肛腸風下血
長强主痔漏
風門主易感風寒咳嗽痰血鼻血一切鼻病
肺兪主內傷外感咳嗽吐血肺癰肺痿小兒龜背
膈兪主胸脇心痛痰瘧痃癖一切血疾
肝兪主吐血目暗寒疝
膽兪主脇滿乾嘔驚怕睡臥不安酒疸目黃面發赤斑
脾兪主內傷脾胃吐瀉瘧痢喘急黃疸食癥吐血小兒慢脾風
胃兪主黃疸食畢頭眩瘧疾善飢不能食
三焦兪主脹滿積塊痢疾
腎兪主諸虛令人有子及耳聾吐血腰痛女勞疸婦人赤白帶下
大腸兪主腰脊痛大小便難或瀉痢
小腸兪主便血下痢小便黃赤
膀胱兪主腰脊强便難腹痛
譩譆主諸瘧久瘧眼暗
凡五臟瘧灸五臟兪
意舍主脇滿嘔吐
已上背腰部
肩井主肘臂不擧及撲傷
肩髃主癱瘓肩腫手攣
曲池主中風手攣筋急痺風瘧疾先寒後熱
手三里主偏風下牙疼
合谷主中風破傷風痺風筋急疼痛諸般頭病水腫難産小兒急驚
三間主下牙疼
二間主牙疾眼疾
支正主七情氣鬱肘臂十指皆攣及消渴
陽谷主頭面手膊諸疾及痔痛陰痿
腕骨主頭面臂腕五指諸疾
後谿主瘧疾癲癎
少澤主鼻衄不止婦人乳腫
間使主脾寒之證及九種心痛脾疼瘧疾口渴如瘰癧久不愈患左灸右患右灸左效
內關主氣塊及脇痛勞熱瘧疾心胸痛
太陵主嘔血瘧
勞宮主痰火胸痛小兒口瘡及鵝掌風
中渚主手足麻木戰掉踡攣肩臂連背疼痛手背癰毒
神門主驚悸怔忡呆癡等疾及卒中鬼邪恍惚振噤小兒驚癎
少衝主心虛膽寒怔忡癲狂
列缺主咳嗽風痰偏正頭風及單蛾風下牙疼
少商主雙蛾風喉痺
已上手部
環跳主中風濕股膝攣痛腰痛
風市主中風腿膝無力脚氣渾身搔痒麻痺
陽陵泉主冷痺偏風霍亂轉筋
懸鍾主胃熱腹脹脇痛脚氣脚脛濕痺渾身搔痒五足指疼
足三里治中風中濕諸虛耳聾上牙疼痺風水腫心腹鼓脹噎膈哮喘寒濕脚氣上中下部疾無所不治
豊隆主痰暈嘔吐哮喘
內庭治痞滿患右灸左患左灸右覺腹響是效又主婦人食蠱行經頭暈小腹痛
委中治同環跳
承山主痔漏
飛陽主行步如飛
金門主癲癎
崐崘主足腿紅腫牙齒疼痛
申脈主晝發痓足腫牙疼
血海主一切血疾及諸瘡
陰陵泉主脇腹脹滿中下疾皆治
三陰交主痞滿痼冷疝氣脚氣遺精婦人月水不調久不成孕難産赤白帶下淋滴
公孫主痰壅胸膈腸風下血積塊婦人氣蠱
太衝主腫滿行步艱難霍亂手足轉筋
行間主渾身蠱脹單腹蠱脹婦人血蠱
大敦主諸疝陰囊腫腦衄破傷風小兒急慢驚風等證
隱白主心脾痛
築賓主氣疝
照海主夜發痓大便閉消渴
太谿主消渴房勞不稱心意婦人水蠱
然谷主喉痺咳唾血遺精溫瘧疝氣足心熱小兒臍風
湧泉主足心熱疝氣奔豚血淋氣痛
已上足部
治病奇穴
膏肓主陽氣虧弱諸虛痼冷夢遺上氣𩚚逆膈噎狂惑忘誤百病取穴須令患人就床平坐曲膝齊胸以兩手圍其足膝使胛骨開離勿令動搖以指按四椎微下一分五椎微上二分點墨記之卽以墨平畫相去六寸許四肋三間胛骨之裏肋間空處容側指許摩膂肉之表筋骨空處按之患者覺牽引胸戶中手指痺卽眞穴也灸至百壯千壯灸後覺氣壅盛可灸氣海及足三里瀉火實下灸後令人陽盛當消息以自保養不可縱慾
患門主少年陰陽俱虛面黃體瘦飮食無味咳嗽遺精潮熱盜汗心痛胸背引痛五勞七傷等證初病卽依法灸之無有不效取穴先用蠟繩一條以病人男左女右脚版從足大拇指頭齊量起向後隨脚版當心貼肉直上至膝腕大橫紋中截斷如婦人足小難以准量可取右手肩髃穴貼肉量至中指頭齊亦可不若只取膏肓灸之亦妙次灸四花無有不效次令病人解髮勻分兩邊平身正立取前繩子從鼻端齊引繩向上循頭縫下腦後貼肉隨脊骨垂下至繩盡處以墨點記此不是穴別用稈心令患人合口將稈心按於口上兩頭至吻却鉤起稈心中心至鼻端根如人字樣齊兩吻截斷將此稈展直於先點墨處取中橫量勿令高下於稈心兩頭盡處以墨記之此是灸穴初灸七壯累灸百壯初只宜灸此二穴
崔氏四花治病同患門共成六穴有坎離旣濟之象取穴令病人平身正立稍縮臂膊取蠟繩遶項向前平結喉骨後大杼骨俱墨點記向前雙垂與鳩尾穴齊卽截斷却翻繩向後以繩原點大杼墨放結喉墨上結喉墨放大杼骨上從背脊中雙繩頭貼肉垂下至繩頭盡處以墨點記此不是穴別取稈心令病人合口無得動笑橫量齊兩吻截斷還於背上墨記處摺中橫量兩頭盡處點之此是灸穴又將循脊直量上下點之此是灸穴初灸七壯累灸百壯迨瘡愈病未愈依前法復灸故云累灸百壯但當灸脊骨上兩穴切宜少灸凡一次可灸三五壯多灸恐人踡背灸此六穴亦要灸足三里以瀉火氣爲妙
經門四花卽崔氏四花穴不灸脊上二穴各開兩傍共成六穴上二穴共濶一寸下四穴相等俱弔線比之以離卦變作坤卦降心火生脾土之意也然此皆陽虛所宜華陀云風虛冷熱惟有虛者不宜灸但方書又云虛損勞瘵只宜早灸膏肓四花乃虛損未成之際如瘦弱兼火雖灸亦只宜灸內關三里以散其痰火早年欲作陰火不宜灸論而未果今見傷寒提綱
騎竹馬穴專主癰疽發背腫毒瘡瘍瘰癧厲風諸風一切無名腫毒灸之疎瀉心火先從男左女右臂腕中橫紋起用薄篾條量至中指齊肉盡處截斷却令病人脫去上下衣裳以大竹杠一條跨定兩人徐徐扛起足要離地五寸許兩傍更以兩人扶定勿令動搖不穩却以前量竹篾貼定竹杠竪起從尾骶骨貼脊量至篾盡處以墨點記此不是穴却比病人同身寸篾二寸平摺放前點墨上自中橫量兩傍各開一寸方是灸穴可灸三七壯極效
精宮專主夢遺十四椎下各開三寸灸七壯效譯省略
鬼眼穴專袪勞蟲令病人擧手向上略轉後些則腰上有兩陷可見卽腰眼也以墨點記於六月癸亥夜亥時灸勿令人知四花膏肓肺兪亦能袪蟲
痞根穴專治痞塊十三椎下各開三寸半多灸左邊如左右俱有左右俱灸又法用稈心量患人足大指齊量至足後跟中住將此稈從尾骨尖量至稈盡處兩傍各開一韭葉許在左灸右在右灸左鍼三分灸七壯神效又法於足第二指岐叉處灸五七壯左患灸右右患灸左灸後一晩夕覺腹中響動是驗
肘尖穴治瘰癧左患灸右右患灸左如初生時男左女右灸風池尤妙又法用稈心比患人口兩角爲則摺作兩叚於手腕窩中量之上下左右四處盡頭是穴灸之亦效
鬼哭穴治鬼魅狐惑恍惚振噤以患人兩手大指相竝縛定用艾炷於兩甲角及甲後肉四處騎縫著火灸之則患者哀告我自去爲效
灸疰忤屍疰客忤中惡等證乳後三寸男左女右灸之或兩大拇指頭
灸疝痛偏墜用稈心一條量患人口兩角爲則摺爲三叚如△字樣以正用安臍中心兩角安臍下兩傍尖盡處是穴左患灸右右患灸左左右俱患左右俱灸炷艾如粟米大灸四十壯神效又法取足大指次指下中節橫紋當中男左女右灸之兼治諸氣心腹痛鍼腎弔腫小腹急痛
灸翻胃兩乳下一寸或內踝下三指稍斜向前
灸腸風諸痔十四椎下各開一寸年深者最效譯省略
灸腫滿兩大手指縫或足二指上一寸半
灸卒死一切急魘暴絶灸足兩大指內去甲如韭葉
灸癜風左右手中指節宛宛中凡贅疵諸痣皆效
禁灸穴
瘂門風府天柱擎承光臨泣頭維平絲竹攅竹睛明穴素髎禾髎迎香程顴髎下關人迎去天牖天府到周榮淵腋乳中鳩尾下腹哀臂後尋肩貞陽池中衝少商穴魚際經渠一順行地五陽關脊中主隱白漏谷通陰陵條口犢鼻上陰市伏兎髀關申脈迎委中殷門承扶上白環心兪同一經灸而勿鍼鍼勿灸鍼經爲此嘗叮嚀庸醫鍼灸一齊用徒施患者炮烙刑
明堂尺寸法鍼灸同經云頭有頭尺寸前髮際至後髮際折作一尺二寸前後髮際不明者取眉中心上至大顀共折作一尺八寸取之
頭部橫寸以眼內眥角至外眥角爲一寸竝用此法取之神庭至曲差曲差至本神本神至頭維各去一寸半自神庭至頭維共四寸半
背部直寸大顀至尾骶共二十一椎通長折作三尺上七椎每椎一寸四分一釐中七椎每椎一寸六分一釐十四椎與臍平共二尺一寸一分四釐下七椎每椎一寸二分六釐挾脊第二行各開四寸取之挾脊第三行各開七寸取之
膺部腹部尺寸兩乳間橫折作八寸竝用此法取之天突至膻中直折作六寸八分下行一寸六分爲中庭上取岐骨下至臍中共折作九寸取之臍中至橫骨共折作五寸取之
手足背部橫寸竝用同身寸以男左女右手中指第二節內度以稈心比兩頭橫紋尖爲一寸取之
點穴法凡取穴或平直安定或屈伸得之如環跳則伸一足屈一足取之更量病人老少身體肥瘦喎正寬狹長短不可十分拘泥竇師云取穴必須取五火而用一穴則爲端的坐點則坐灸立點則立灸坐立皆宜端正一動則不得眞穴灸則先陽後陰先上後下先少後多艾炷根下廣三分若不三分火氣不達惟頭面四肢差小耳小兒則雀屎大可也壯數人健病深者可倍老弱減半
扁鵲灸法累灸至百壯千壯者惟明堂多云鍼六分灸三壯凡灸頭及胸膈鳩尾不宜多灸然皆視病之輕重而增損不可太泥故明堂禁穴亦許灸一壯至三壯所以心中風者亦灸心兪不可執一論也點艾以火珠火鏡爲最次以淸麻油紙撚點之亦好
調養法凡灸預却熱物服滋腎藥及灸選其要穴不可太多恐氣血難當灸氣海煉臍不可臥灸素火盛者雖單灸氣海亦必灸三里瀉火灸後未發不宜熱藥己發不宜凉藥常須調護脾胃俟其自發不必外用酒點葱熨等法發時或作寒熱如瘧亦不可妄服藥餌落靨後用竹膜紙貼三五日次用所宜服藥以麻油水粉煎膏貼之膿多者一日一易膿少者兩日一易使膿出多而疾除也務宜撙節飮食戒生冷油膩魚鰕筍蕨量食牛肉小鷄長肉時方可量用鰕鱔水鷄猪肚老鴨之類謹避四氣七情六慾持以歲月必復
附煉臍法
彭祖固陽固蒂長生延壽丹
盱江吳省齋公錄贈
夫人之臍也受生之初父精母血相受凝結胞胎混沌從太極未分之時一氣分得二穴穴中如産四穴外通二腎內長赤白二脈四穴之中分爲表裏在母腹中母呼兒呼母吸兒吸是一身臍蒂如花菓在枝而通蒂也一月一周眞氣漸足旣産胎衣未脫臍帶且緩斷倘臍門未閉感風傷寒卽損嬰兒眞氣遂以艾火薰蒸數次則眞氣無患矣三七臍門自閉惟覺日深於是陽盛年長汨於五味溺於五音探於五氣外耗精神內傷生冷而眞氣不得條暢所以立法蒸臍固蒂如水灌土培草木根本自壯茂也人常依法薰蒸則榮衛調和安魂定魄寒暑不侵身體可健其中有神妙也夫肺爲五臟之華蓋聲音所從生者皮毛頼之而滋潤腎水由之而生養腠理不密外感內傷承之令人咳嗽外感發散內傷滋潤又有鬱結則當解之或傷辛燥之藥或未發散而遂使鬱遏之劑則氣不散而滯於肺中多生粘痰而作喘急咳嗽或傷房勞飮食致使吐血乍寒乍熱耳目昏昏身體倦怠拘急胸滿煩悶飮食少思精神怯弱等疾作矣醫者可急用保眞丸化痰丸等劑療之倘用之無效必須依法薰臍今將此方藥料開具于後
麝香五錢引諸藥入五臟六腑周徹百節
丁香三錢入肺補血實脾胃
靑鹽四錢入腎以實其子使肺母無泄漏如乳補下益其氣脘
夜明砂五錢透肺孔補氣不足散內傷有餘
乳香木香各三錢小茴四錢治濕瀝之證調達周流升降其氣不致喘嗽如欲斷水先尋此源
沒藥虎骨蛇骨龍骨朱砂各五錢雄黃三錢削除病根扶弱助强
白附子五錢循各經絡有推前拽後之功
人參附子胡椒各七錢補元氣行血化痰爲津液
五靈脂五錢保肺氣削有餘補不足
槐皮能閉押諸氣之性使無走竄
艾葉取其火勢却病去毒起死回生
右爲末別用白麪作條圏於臍上將前藥一料分爲三分內取一分先塡麝香末五分入臍眼內又將前藥一分入麪圏內按藥令緊中揷數孔外用槐皮一片蓋於藥上艾火灸之無時損易壯其熱氣或自上而下自下而上一身熱透患人必倦沈如醉灸至五六十壯遍身大汗上至泥丸宮下至湧泉穴如此則骨髓風寒暑濕五勞七傷盡皆拔除苟不汗則病未愈再於三五日後又灸灸至汗出爲度學者須用小心灸至百二十壯則疾必痊灸時要愼風寒戒油膩生冷保養一月以後愈加精神健旺若婦人灸臍去麝加韶腦一錢
扁鵲明此二十味浮沈升降君臣佐使其所治勞嗽之疾無不痊愈不惟勞疾凡一年四季各薰一次元氣堅固百病不生及久嗽久喘吐血寒勞遺精白濁陽事不擧下元極弱精神失常痰膈等疾婦人赤白帶下久無生育子宮極冷凡用此灸則百病頓除益氣延年
接命丹
養丹田助兩腎添精補髓返老還童却病延年用大附子一枚重二兩二錢切作薄片夏布包定以甘草甘遂各二兩搥碎用燒酒二斤共浸半日文武火煮酒乾爲度取起附子草遂不用加麝香三分槌千餘下分作二丸陰乾內一丸於臍中七日一換一丸放黑鉛盒內養之
溫臍種子方
五靈脂白芷靑鹽各二錢麝香一分爲末別用蕎麥粉水和成條圏於臍上以前藥實於臍中尋常只用炒鹽又治霍亂欲死及小便不通如虛冷甚者加硫黃入麝香爲引用艾灸之婦人尤宜但覺臍中溫煖卽止過數日再灸太過則生熱也
溫臍兠肚方
專主痞積遺精白濁婦人赤白帶下經脈不調久不受孕者惟有孕者忌之白檀香羚羊角各一兩零陵香馬蹄香卽廣沈香香白芷馬兠鈴木鱉子甘松升麻血竭各五錢丁皮七錢麝香九分已上十二味爲末分作三分每用一分以蘄艾絮緜裝白綾兠肚內初服者每三日後一解至第五日又服一月後常服之
鍼灸禁忌
鍼灸服藥吉日緊急不拘
丁卯庚午甲戌丙子丁丑壬午甲申丙戌丁亥辛卯壬辰丙申戊戌己亥庚子辛丑甲辰乙巳丙午戊申壬子癸丑乙卯丙辰己未壬戌及成開執日忌辛未扁鵲死日
又春甲乙夏丙丁四季戊己秋庚辛冬壬癸男喜破日忌除女喜除日忌破男女俱宜開日俱忌滿日男忌戊女忌己又游禍日不宜服藥正五九月巳日二六十月卯日三七十一月午日四八十二月申日
九宮尻神禁忌
坤踝震腨指牙上巽屬頭兮乳口中面背目乾手膊兌項腰艮膝肋離從坎肘脚肚輪流數惟有肩尻在中宮
其法一歲從坤二歲從震周而復始鍼灸犯之重則喪命輕發癰疽
九部人神禁忌
一臍二心三到肘四咽五口六在首七脊八腰九在足輪流順數忌鍼灸其法一歲起臍二歲到心周而復始數之行年犯處忌用鍼灸
十二部人神禁忌
一心二喉三到頭四肩五背六腰求七腹八項九足十膝十一陰十二股是一周其法亦一歲一位周而復始數之
四季人神禁忌
春秋左右脇冬夏在腰臍四季人神處鍼灸莫施行
逐月血忌
行鍼須要明血忌正丑二寅三之未四申五卯六酉宮七辰八戌九居巳十亥十一月午當臘子更加逢日閉
逐月血支
血支鍼灸仍須忌正丑二寅三卯位四辰五巳六午中七未八申九酉部十月在戌十一亥十二月於子上議
十二支人神所在禁忌
子目丑腰耳寅胸卯脾鼻辰腰膝中巳手午心未頭手申頭背酉背仍同戌在頭面亥頭項十二支人神忌逢
逐日人神所在禁忌
一足鼻柱小指中初一足大指十一鼻柱卄一小指二踝髮際外踝同初二外踝十二髮際卄二外踝三腿牙齒幷肝足初三股腿十三牙齒卄三在肝與足四腰胃脘手陽明初四腰十四胃脘卄四手陽明經五口遍身足陽明初五口十五遍身卄五足陽明經六手在胸又在胸初六手十六在胸卄六又在胸七內踝氣衝占膝初七內踝十七氣衝卄七在膝八腕股內占陰中初八腕十八股內卄八在陰九尻在足幷膝股初九在尻十九足卄九膝股十腰內踝足趺中初十腰背二十內踝三十足趺
凡鍼灸必忌人神尻神血支血忌之類急病一日上忌一時正午以後乃可灸早則恐有昏暈卒病不拘早晩若値雷雨亦必寧待
內集卷又二上
本草分類三
六　治瘡門
古菴云瘡屬熱屬毒故怡瘡多淸熱解毒藥亦因氣逆血滯又宜行氣活血藥其內服藥已見前五門下此多贅其外敷藥而己又有各門載不盡者亦附此
金銀花卽忍冬草甘溫無毒癰疽寶消渴虛風寒熱寧腹脹血痢葉可搗
處處有之其藤左遶附木名左纏藤凌冬不凋又名忍冬草花有黃白二色又名金銀花主癰疽瘡腫止消渴要藥也葉煮汁釀酒補虛療風及寒熱身腫腹脹濃煎服主熱毒血痢水痢兼治五遁飛屍
去梗陰乾
夏枯草味苦辛寒鼠瘻頭瘡癭結團明目破癥除脚氣能消濕痺又滋肝
月令云靡草死得金氣而生至夏火盛而死火尅金之義也無毒主寒熱鼠瘻瘰癧頭瘡散癭結氣破癥瘕除脚氣濕痺兼治肝虛睛疼冷淚羞明入香附子一倍爲末茶淸下一錢效丹溪云有補養血脈之功久服輕身長年
四月採陰乾王瓜爲使
蒲公英草性平甘專治乳癰疔腫黯觸木惡刺稱神藥化熱行滯散結痰
蒲公用此草治癰腫得效故名無毒主婦人乳癰腫痛或産後不自乳兒蓄積乳汁作癰竝水煮汁飮外封之立消一方同忍冬藤煎濃湯入酒少許服罷隨手欲睡是其功也睡覺乳安又搗傳疔腫諸瘡皆驗又治手足觸木惡刺及狐尿刺腫痛摘取根莖白汁多塗立羞丹溪云屬土化熱毒解食毒散滯氣消惡腫結核有奇功可入陽明太陰經
麥熟時在處田間路側皆有之葉似苦苣有細刺中心抽一莖三月莖端開黃花似菊花其莖甚脆斷之有白汁出四月五月採洗淨細剉用
山慈菰是鬼燈檠花卽金燈濕地生瘡腫癰疽瘰癧核毒消萬病醋磨曾
花似燈籠色白上有黑點故名有小毒主癰腫瘡瘻瘰癧結核解諸毒內入丸散外用醋磨敷之亦剝人面皮除皯𪒟又取莖葉入蜜搗膏貼瘡腫口上以淸血出爲效
四月初　穵地採之遲則腐爛極與老鴉蒜相類但蒜無毛慈菰上有毛包裏宜刮去皮焙乾又一種團慈菰根似小蒜主治略同
松脂苦甘溫無毒風痺惡癩幷頭禿淸胃伏熱潤心肺生津固齒明耳目
松液流地凝成主惡風歷節痠痛風痺死肌癰疽惡風癩瘡瘙疥頭瘍白禿煎膏貼諸瘡瘻爛排膿生肌止痛抽風殺蟲除胃中伏熱潤心肺生津止渴固齒聰耳明目入滋補藥和服壯陽實陰莖令人有子久服輕身延年
通明者佳用河水煮化投冷水內令兩人扯𢬌旣凝再煮如此三次再用酒煮三次仍前扯𢬌　以白如飴糖爲度前膏藥用桃柳桑槐芙蓉葉煎水煮㧞凡用入石臼內別搗爲末不可曬焙亦不可單服塞實腸胃
松子甘芳溫無毒補虛益氣滑肌肉花雖味美熱上焦節主歷節筋骨縮葉治濕風長髮毛根益五勞辟五糓
松子主虛羸少氣補不足滑肌膚實腸胃久服延年得栢子仁治老人虛秘兼治諸風邪氣風痺寒氣
松花酒服輕身療病勝枝葉但多食能發上焦熱病
松黃湯松花蒲黃川芎當歸石羔各等分紅花少許水煎細呷治産後壯熱頭痛頰赤脣焦口渴煩躁昏悶
松節溫主百節久風風虛脚痺四肢軟弱疼痛或轉筋攣痛丹溪云松屬金用其節炒焦治筋骨間病能燥血中之濕也
松葉味苦溫無毒主罨風濕瘡凍瘡生毛髮安五臟守中不飢延年兼治脚氣風痺歷節風中風口喎瘟疾惡瘡竝煮汁釀酒服之效
松根白皮補五勞益氣辟糓不飢又樹皮綠衣合和諸香燒之其煙團聚靑白可愛
楓香脂味苦辛平癮疹風痒齒痛輕皮能止痢幷霍亂又云浮腫可䟽行子甘性熱燥痰血殺蟲癩疥用相停
遇風善搖香言其氣也又名白膠香無毒主癮疹風痒齒痛浮腫及吐血不止丹溪云屬金而有水與火性疎通故木易有蟲穴其脂液爲外科要藥凡使別硏
楓皮味辛平澁小毒止水痢霍亂消腫無非疎通非澁也
大楓子味甘性熱主癘風癩疥瘡癬殺蟲多服燥痰傷血入丸藥去殼紙搥去油外調瘡藥帶油
白芨苦辛平無毒癰疽疥癬裂皮肉平胃風痱緩不收補肺止血治打撲
芨苙也欄也葉初生似井欄陽中陰也主癰腫惡瘡敗疽死肌除白癬疥蟲嚼塗手足皸裂痔瘻刀箭湯火等瘡生肌止痛方多用之平胃中邪氣賊風鬼擊痱緩不收治久咳嘔血咯血腸風血痢單用爲末米飮調服凡被打拷肺竅控損見血者尤妙以其能補肺竅也又衄血不止者津調塗山根立止珍云澁肺與白斂性治大同兼治結熱不消陰痿面黯令人肌滑入丸可少用作糊
水洗紫石英爲使惡理石畏李核杏仁反烏頭
白斂無毒苦甘平斂諸瘡口故留名除熱目赤殺火毒女陰腫痛兒癎驚
主癰疽發背疔瘡瘰癧痔漏撲損刀箭湯火等瘡散結止痛生肌衍義云白斂白芨古今服餌方少用多見於斂瘡方中二物多相須而行又除熱目中赤殺火毒女子陰中腫痛下赤白小兒驚癎溫瘧
代赭爲使反烏頭
又一種赤斂功用與白斂同但表裏俱赤耳
五倍子平酸苦味治肺風毒濕癬瘡眼腫牙疳幷痔痢頑痰熱渴可煎湯
因商販得五倍之利而名又名文蛤其內多蟲似之無毒主肺臟風毒流溢皮膚作風濕癬瘡瘙痒膿水小兒面鼻疳瘡末傅口瘡立進飮食或風毒上攻眼赤腫痛澁痒上下瞼爛浮翳努肉侵睛內服外洗療齒宣疳䘌五痔腸風下血瀉痢丹溪云屬金與水含口中善收頑痰解諸熱毒生津液收斂之妙劑也
蜀中者佳去蟲湯藥生用丸藥略炒染鬚炒至煙起以濃茶潑之再炒至煙淨用靑布包以脚踏石壓乾爲末
單方治小兒吐不定五倍子二箇一生一熟甘草一寸灸爲末米泔下二錢立止
無名異甘平無毒主治金瘡理折傷內損生肌止疼痛更消癰腫治諸瘡
廣州黑褐者良狀如黑石炭嚼之如餳言無可名其異也主金瘡折傷內損止痛生肌消腫毒癰腫醋磨敷之
別硏
赤石脂甘酸且溫生肌斂口瘡無痕固腸胃又澁精血下胎衣爲入心源白者性味俱相似靑黃黑各應臟論
赤以色言脂乃石之膏粘也無毒降也陽中之陰也傅癰疽瘡癤痔瘻排膿止痛生肌斂口固腸胃療腹痛洩澼寒滑疳瀉下痢赤白澁精益精止小便利及淋瀝又止吐血衄血及女子崩中漏下難産胞衣不下經云澁可去脫石脂爲收斂澁劑而又能催生下胞衣者何也蓋赤脂入丙白脂入庚故也所以赤者主養心氣鎭驚悸凡使色理鮮膩粘舌者佳火𤊳通赤放冷細硏水飛三次曬乾惡大黃畏芫花
白石脂味甘酸平無毒主養肺靑石脂味酸平無毒主養肝膽氣黃石脂味苦平無毒主養脾氣黑石脂味鹹平無毒主養腎氣强陰圖經云五色石脂主治竝同後人分之今惟用赤白二種餘不復識製法同上曾靑燕屎爲使惡松脂細辛畏黃芩黃連甘草得厚朴幷米飮止便膿
靑礞石療痰火瘡能消食積滯臟腑小兒羸瘦婦人癥攻刺腹心作痛苦
其石靑靑朦朦味淡無毒性好沈墜得焰硝能利濕熱痰積從大腸而出因濕熱盛而皮膚生瘡者一利卽愈得巴豆大黃三稜等劑治食積不消留滯在臟腑結成癥塊經久不差兼治小兒食積羸瘦婦人積年食癥攻刺腹心
入鹽泥固濟礶內火煆一日細硏
凝水石寒甘辛味火燒丹毒醋調敷解胃伏熱及身熱時行煩渴立消除
又名寒水石出常山色白有縱理者有橫理者投水中與水同色凝動者佳大寒無毒治小兒丹毒火燒爲末醋調敷之能解胃中及五臟伏熱身熱皮中如火時行煩渴傷寒勞復發熱兼蕩腹中積聚邪氣水腫小腹痺壓丹石毒
火煆七次水飛雷公以生姜汁煮乾硏用畏地楡解巴豆毒
狗脊草苦甘微溫斷諸瘡血治痺頑强膂堅脊利腰脚失溺傷中補腎元
形如狗脊黃毛者佳名金毛狗脊無毒能止諸瘡血出治周痺寒濕膝痛脚軟腰背强痛此藥能利機關堅筋骨頗利老人療失溺不節傷中腎虛亦補益之劑也
恒山者勝火燎去毛細剉酒拌蒸半日曬乾萆薢爲使惡敗醬
蛇床子平甘苦辛疥癬陰痒及遍身煖宮壯陽令有子治痺通關逐瘀湮
蛇常棲息此草上故名之無毒治惡瘡濕癬陰痒大風身痒煎湯浴之或搗末猪脂調塗治婦人陰中腫痛赤白帶下一切子宮冷證男子陰痿大益陽事縮小便令人有子又治諸濕痺毒腰跨疼痛四肢頑麻通關節逐撲損瘀血兼治癲癎風冷齒痛溫中下氣久服輕身悅顔
入洗湯生用入丸散用布包挼去皮殼取淨仁微炒惡牧丹巴豆貝母
伏龍肝味氣辛溫消癰散腫醋塗痕止諸血下咳逆氣時疫胎産水調呑
伏龍𥩋神也曆家云伏龍日忌作𥩋容齋隨筆云以猪肝和泥作𥩋立名之意本於此微毒主消癰疽腫毒發背乳癰丹毒鷄子黃或醋調塗之腋臭小兒臍瘡乾末傅之止咳逆上氣吐血衄血腸風尿血泄精及婦人崩帶有孕時疫熱病令胎不安水和塗臍中內又服之催生下衣小兒夜啼大人中風不語心煩恍惚手足不隨或腹中痛滿冷水攪汁服之
雷公云是十年已來𥩋額內火氣自然結積如赤色石中黃有八稜凡使火𤊳水飛兩遍令乾自陶隱居以爲𥩋心土其實雷之說有理當從之
鐺下墨卽釜底煤金瘡生肌止血來吐紅血暈惡心痛婦人難産亦能催百草霜治熱毒瘡消積止瀉亦奇哉
無毒解諸瘡毒塗金瘡生肌止血如瘡在面愼勿塗之黑入肉如印止諸血及吐血血暈單用細硏酒調或水調溫服兼治中惡心痛婦人逆産及霍亂轉筋鼻氣壅塞不通又治舌卒腫如猪脬滿口卽死以酒調塗舌下立差
百草霜卽𥩋額上墨又名𥩋突墨無毒治小兒頭瘡及熱毒瘡消積化滯下食止暴瀉痢婦人虛損月候不調崩中漏下橫生逆産瘦胎胞衣不下局方誤以鐺墨爲百草霜所指雖與經殊而功用大同惟黑奴丸兩用之
龍骨味甘平無毒斂口專消腸內癰止精血汗安心志燥濕除癥醫痢膿齒攻結氣及癲癎角治中堅瘈瘲風
生晉地川谷及太山巖水岸土穴中死龍處得之李肇國史云春水時魚登龍門蛻其骨也主腸癰內疽陰蝕及諸瘡久不斂口少用最妙小兒臍瘡不差硏末傅之治遺精白濁縮小便止吐衄尿血腸風下血盜汗女人崩漏胎漏安心志定魂魄夜臥多夢紛紜者加用之成無已云龍骨黃丹牡蠣皆收斂神氣以鎭驚雷公云龍骨氣入腎臟又能燥濕破癥止泄痢膿血老瘧兼治咳逆心腹鬼疰精魅小兒熱氣驚癎凡使得脊腦作白地錦文䑛之着舌者佳靑白者次黑者下火𤊳細硏或酒煮焙乾用𠂽石羔理石乾漆蜀椒得人參牛黃良抑論龍骨澁藥去脫固腸而又破癥堅何也蓋質雖枯澁而味甘緩血卽如輕粉性寒利腸質燥又斂肛門噫澁藥能通山茱萸赤石脂之類通藥能止香附巴豆之類猶之天門冬寒而補厚朴熱而瀉此藥性之所以難識而用熟者得之
齒平味澁無毒主心下結氣不得喘息驚癎癲狂諸痓骨間寒熱鎭心安魂治小兒五驚十二癎身熱不可近兼殺鬼精蠱毒
角平主驚癎瘈瘲身熱如火腹中堅及熱洩
烏賊骨溫燥膿汁陰癰耳聾目翳泣止痢殺蟲心腹疼消腫更治崩漏急通經破癖令生兒肉味酸平志氣立
又名墨魚性嗜烏噀出腹中墨以混水自衛烏見以爲死往啄之乃卷取入水而食之故謂之烏賊骨名海鰾鮹味鹹微溫無毒止瘡多膿汁不燥丈夫陰頭癰久不愈者爲末敷之良婦人陰蝕腫痛燒末酒調服之又治耳聾有水目中赤白浮翳涙出小兒疳眼止下痢爲末粥中調食之殺小蟲幷水中蟲驚氣入腹腹痛環臍水腫主女子崩漏赤白血枯經閉寒熱血癥血瘕陰寒無子凡使水煮一時灸令黃去皮細硏水飛日乾惡白斂白芨附子
腹中墨主血刺心痛醋磨服之甚者醋炒服之
肉味酸平益氣强志常服令人有子有無骨者謂之𣐱魚鬚長直味尢佳風浪稍急卽以鬚粘石爲纜
蝦蟆味辛寒有毒癰腫金瘡可內服破癥治疳攻犬傷生搗又堪罯打撲蟾酥乃是蟾之精惡瘡疳瘦效尢速
卽今癩蝦蟆又名蟾蜍形小腹大皮上多黑點能跳接百蟲食之時在陂澤中作呷呷聲擧動極急者主癰疽發背癘癩惡瘡陰蝕疥癬腫毒立消破癥堅治小兒疳氣　骨熱目昏面黃瘦狂犬咬毒生搗爛罯打撲損傷丹溪云屬土與水本草言食之不患熱病者或灸或乾或燒灰和在藥劑用之非若世人煮爲羹入鹽味而啜其湯此物濕化火能發濕久則濕以化熱戒之戒之兼治蟲蝕下部穿腸蝦蟆一枚鷄骨一分燒灰吹下部令深大驗又小兒月蝕瘡和猪脂塗之凡使端午日取東行者去皮爪腸肚陰乾酥灸或酒灸去骨或燒灰用
蟾酥卽眉間白汁取法翻轉蟾蜍四脚向天勿令射眼卽瞎用手指於眉間擠出於油紙上陰乾主癰疽疔腫瘰癧一切惡瘡頑癬又蚛牙齒縫中出血以紙絍蘸少許按之立止又和牛酥以吳萸苗汁調摩腰眼幷陰囊治腰腎冷助陽氣又端午日取眉酥入朱砂麝香爲丸麻子大空心服一丸治小兒疳瘦如腦疳以乳汁調滴鼻中
蟾肪能軟玉易斵仍解諸瘡毒
蟾腦明目療靑盲
鯪鯉甲微寒有毒蟻瘻痔瘡敷且服痺風瘴瘧血衝心又治驚邪多啼哭
産於陵似鯉而生鱗若鐵甲也以其好穿地道又名穿山甲主諸惡瘡疥癬痔瘻乳癰燒灰傅之或水或酒調服圖經云日中出岸開鱗甲若死令蟻入中蟻滿便閉而入水蟻皆浮出因接而食之故主蟻瘻爲最治風痺療山嵐瘴瘧産後血氣衝心血暈此藥能通氣和血兼治小兒驚邪婦人被邪啼哭及諸疰疾
水洗細剉蚌粉炒成珠爲末
水蛭苦鹹性毒凉善吮癰疽理折傷更利宿血通積結墮胎通經救婦娘
蛭質也水中質質也又名馬蚑馬蝗有毒治赤白遊疹及癰疽腫毒先洗去腫處皮鹹以竹筒盛蛭綴之須㬰便吮血滿自脫更用飢者吮之以皮皴肉白爲度無不差也又治跌打折傷有功熱酒調下一錢食頃痛可更一服痛止或和麝香爲末酒下一錢當利蓄血蓋苦走血鹹勝血所以傷寒血證用之兼利水道破血癥昔楚王食寒𦵔所得而呑之果能去結積雖曰陰佑亦是物性兼然婦人積聚癥塊月閉無子亦用之墮胎則最急也
有石蛭泥蛭草蛭惟水中蛭小者佳此物難死加火灸經年亦如魚子煙熏三年得水猶活五六月採腹中有子去之先以米泔浸一宿日乾細剉微火炒或猪脂煎令黃色乃熟不爾入腹生子爲害𠂽鹽及石灰
蜈蚣有毒能攻毒氣味辛溫殺惡蟲消積破瘀墮胎産口瘡牙噤保嬰童
大吳川谷中最多江南亦有之背綠腹黃頭足赤而大者爲公黃細者爲母用公不用母故曰公解諸瘡毒及丹硫毒制諸蛇毒及蟲魚毒蟲毒屍疰惡氣殺三蟲止邪瘧療心腹寒熱積聚癥瘕去惡血墮胎又治小兒撮口舌上生瘡牙關不開不能收乳爲末以猪乳汁調灌之此物鷄好食之故中其毒者以𠂶鷄屎水調塗之或蛞踰尢妙麝噉蛇則專制蛇毒蕪菁園無蜘蛛物性相制每每如此
姜汁灸去頭足爲末再用綿紙盛就無煙火上炒熟用之
斑猫辛寒須炒熟內消瘰癧傳癬毒破血癥又破石癃通經墮胎潰人肉
甲上有黃黑斑紋如描畫也大毒主瘰癧疔腫惡瘡疽蝕死肌頑癬生痂痒甚破血積癥瘕利水道療石淋通經墮胎行蟲毒衍義云孕婦不可服爲能潰人肉治淋藥多用極苦人尢宜斟酌
七八月豆盛時採陰乾去翅足入糯米中炒米黃爲度生則令人吐瀉馬刀爲使惡巴豆丹參空靑膚靑
蕪荑無毒味辛平療風治疥殺蟲靈積癥腸滑不可缺腹心冷氣痛堪憑
蕪穢也荑傷也其氣臭如傷敗之物也療皮膚骨節中風毒淫淫如蟲行又治惡瘡疥癬痔瘻一切瘡多用外傅性殺蟲去三蟲逐寸白及脾胃有蟲食卽痛癥結積聚腸鳴腹痛冷痢滑瀉及冷氣心痛不可缺也兼治婦人子宮風虛小兒疳積中惡蟲毒孟詵云多用發熱心痛爲辛故也
陳久者良小者卽楡莢仁止堪爲醬及治鷄病入藥當用大者麪炒黃得訶子豆蔲良
雷丸鹹苦冷微毒逐皮熱毒殺諸蟲摩膏療兒百種病久服傷陰男女同
雷累也丸圓也累累相連如圓狀也主散皮膚中熱結毒氣胃中邪熱殺瘡疥中蟲及寸白三蟲作摩膏除小兒百般積病本草云利丈夫不利女人疎利男子元氣不疎利女子臟氣非利益之利也故又曰久服令陰痿要之疎利之劑傷陰損血男女中病則已皆不宜過服兼治癲癎狂走蠱毒
出漢中白者佳赤者殺人醋浸炮去黑皮焙雷公以甘草湯浸二日刮去黑皮酒拌蒸半日焙乾用芫花厚朴荔核爲使惡葛根
蘆薈苦寒療熱風腦疳鼻痒齒䘌空目昏頸癬幷痔瘻鎭兒驚癎殺疳蟲
盧黑也會合也木之脂液凝成色黑如餳用數塊散至水中化則自合者爲眞以其味苦故又名象膽雷公云卽藩國白象膽也無毒主風熱煩悶胸間熱氣吹鼻治腦疳除鼻痒傅齒䘌和甘草減半爲末傅頸項耳頰癬瘡濕痒幷痔疾瘡瘻又明目鎭心治小兒癲癎驚風諸熱療五疳殺蚘蟲三蟲解巴豆毒
別硏用
硫黃甘酸性大熱殺諸瘡蟲燥膿血壯腎陽氣煖肺脾澁精治痺除𩚚噎
硫流也助焰硝成火藥流而不返又硫乃石之液火之精也有毒療疽痔惡瘡頭禿下部䘌瘡婦人陰蝕一切疥癬諸瘡努肉惡血殺蟲及腹臟諸蟲煖腎壯陽脚冷疼弱無力筋骨頑痺下元虛冷泄精冷秘又治脾寒久瀉心腹痃癖積聚及肺胃俱冷咳逆上氣鼻衄一切脾腎元氣欲絶服之皆驗中病卽已不可過劑能化金銀銅鐵奇物液云來復丹用硝石之類至陽佐以至陰與白涌湯佐以人溺猪膽汁大意相同所以去拒格之寒兼有伏陽不得不爾如無伏陽不必以陰藥佐之也
出廣州舶上礬石液也色黃瑩淨者佳凡使溶化入麻油中或入童便中浸七日細硏水飛入痼冷藥以雀腦髓拌之則不臭一法硫黃四兩用白礬半斤入瓦罐內以豆腐漿煮一日去水慢火熬乾令結成一塊次日穵地坑埋一瓦罐內貯米醋一碗別用鐵葉一片鑽十數孔於上蓋定罐口却取前硫黃罐子覆鐵葉上兩口相對外以鹽泥封固候乾以炭火𤊳三炷香久其白礬枯於上罐硫黃溜於下罐醋內候冷取出水浸一宿陰乾硏用曾靑爲使𠂽細辛鐵
又土硫黃出廣南榮州溪澗水中流出味辛熱腥臭主瘡疥殺蠱毒
雄黃苦甘平有毒治諸瘡癬鼻息肉化蠱殺蟲辟瘴邪破癥癖令筋骨續
出燉煌山産山之陽者爲雄山之陰者爲雌療諸瘡疥癬痔瘻䘌瘡鼻中息肉一切惡瘡死肌昔有誤食髮而成腹蠱飮一劑吐蛇無目燒之有髮氣卽愈此化蠱毒之驗也解藜蘆毒殺諸蛇虺及百蟲毒辟嵐瘴鬼魅中惡邪氣破癥瘕積聚及絶筋破骨百節中大風藥性論云人佩之鬼神不能近入山林虎狼伏涉川濟毒物不敢傷孕婦佩之轉女爲男單方爲末蒸餠爲丸甘草湯下署痢署泄皆效
赤如鷄冠明澈堅實不臭者可入服食藥餘但可療瘡細硏水飛
雌黃辛甘平有毒惡瘡疥癩頭生禿身痒白駁皮死肌肺勞久嗽亦堪服
主惡瘡痂疥烏癩頭禿鼻中息肉下部䘌瘡蟲虱身痒身面白駁皮膚苑肌及肺勞久嗽婦人血氣久冷心痛不止兼殺蜂蛇毒辟惡邪氣衍義云入藥最稀治外功多服食者宜詳審之
色黃似雲母甲錯可析者佳細硏入瓦罐中火煆通紅候冷細硏水飛用
白礬酸寒治諸瘡瘰癧鼻息陰蝕痒耳目口齒喉風痺熱痰渴泄毒蟲傷
礬鹵也地之濕者産鹵淋鹵而成礬也無毒主惡瘡瘰癧痔漏陰蝕膿出痒甚甲疽腫痛鼻中息肉𪖵衄一切疥癬風疹去惡生肌之妙劑也又治耳卒腫出膿目赤目翳努肉口舌生瘡牙齒腫痛出血歷久碎壞欲盡急喉風痺心肺煩熱風涎壅盛作渴泄痢兼治蛇蝎惡犬壁鏡驢涎馬汗毒傷此藥本除熱在骨髓多服則反傷骨本能却水消痰多服反傷心肺
出晉州白色光明者佳細硏入瓦礶中火煆半日色白如輕粉者名枯礬惟化痰生用治齒痛喉痺綿裏生含嚥之甘草爲使惡牡蠣畏麻黃抑考礬有五等惟白礬多入藥用綠礬療諸瘡亦入咽喉口齒藥黃礬本丹竈家所須亦療瘡生肉染皮黑礬又名皂礬療疳及染鬚髮藥用之紅礬卽石膽本綠色煆之則色赤今亦稀見
鯽礬散鯽魚一箇破去腸入白礬令滿瓦上燒存性爲末用鷄毛捲藥敷之治痔漏久不愈者效
丹砂微寒甘無毒發痘治諸瘡息肉凉心潤肺更淸肝益氣通血明眼目
丹言其色赤也形質顆塊如砂又名朱砂治諸瘡疥痂息肉內服外塗痘瘡將出服之解毒令出少治心熱煩燥養精神安魂魄潤肺止渴淸肝明目納浮溜之火益氣益精通血脈兼辟邪惡瘟疫中惡腹痛破癥瘕下死胎但宜生使煉服有毒周禮以五毒攻瘡瘍用丹砂石膽雄黃礬石磁石置瓦合中火煆三日夜其煙上著以鷄羽掃取之以注瘡惡肉附骨膿血潰出卽愈
出辰州光明瑩徹大者如鷄子小者如石榴子箭鏃紫黯若鐵色碎之作墻壁雲母片者佳細硏水飛灰碗內鋪紙滲乾用惡磁石畏鹹水
乳香辛溫善止痛療諸風瘡及風中消腫止瀉定霍亂補腎催生俱要用
形似乳頭卽波斯國松木脂也純陽無毒能調氣血定諸經之痛內而心腹骨節外而瘡瘍癰疽疼痛者必用之療諸風瘡癮疹痒毒入藥服之則內消煎膏貼之則生肌又治中風口噤不語消風水毒腫止大腸洩澼定霍亂補腎益精煖腰膝下腎氣婦人難産催生下死小兒急慢驚風俱耍藥也
紫赤如櫻桃者上楓香松脂多可混之燒之乃辨眞僞入丸散微炒殺毒得不粘或搗碎紙包席下眠一宿別硏一法用時以繒袋掛於窓隙間良久取硏之乃不粘又薰陸香亦其類也
沒藥苦平療瘡痍破血止痛最爲奇腹心筋骨疼皆用産後金瘡也相宜
沒淪沒也木之膏液沒入地中凝結成塊大小不一亦波斯國松脂也但其色黑無毒東垣云沒藥在治瘡散血之科凡血滯則氣壅經絡滿急而作痛腫此藥推陳致新故能破宿血消腫止痛爲瘡家奇藥也又治婦人內傷癥結臍腹㽲刺墮胎心腹俱痛産後血暈血氣痛及歷節諸風骨節疼痛一切金瘡杖瘡打撲折傷皆宜兼治卒下血目中翳暈膚赤
製同乳香
麒麟竭味甘鹹平歛口生肌止血疼更破血宿除血暈女虛帶下用之靈紫礦內紅外紫黑能消陰滯益陽精
出南藩麒麟樹之津液結成又名血竭言其色紅也有小毒一切惡瘡疥癬久不合口者此藥本生肌止痛止血但性急多用反能引膿又主打傷折損疼痛及血氣心腹㽲刺破瘀血去五臟邪氣除婦人産後血暈及素虛赤白帶下血積凡使味微鹹甘作梔子氣嚼之不爛如蠟者佳味鹹甚作腥氣者非入藥別硏得蜜陀僧良
紫礦生海南山谷亦木中脂液結成形若爛木與血竭同條功效全別無毒治濕痒瘡疥宜入膏用又能消陰滯氣益陽精染家所須
龍腦辛溫百藥先香透腎關及頂巓下疳喉痺目膚翳淸心解熱散風涎
卽婆律國杉木脂也腦乃流出香液藥物惟此最貴故稱龍氣味淸香爲百藥先純陽無毒善散而竄通利九竅下則入腎入骨上透耳目項巓人欲死者呑之氣卽散盡蓋芳之甚而散之速也古方治目赤內外膚翳耳聾喉痺下疳瘡及發豌豆瘡一切風瘡多用之又風濕邪氣心腹積聚及時疾心煩狂躁驚熱大人小兒風涎閉塞婦人難産亦用之者皆取其辛散故也丹溪云龍腦屬火世人誤以爲寒而不知其性散甚似乎寒耳局方輒用與麝同爲桂附之助人身陽易於動陰易於虧且諸香屬陽豈有香之甚者而反寒乎
形似白松脂作杉木氣明淨狀若梅花瓣者佳曾經火逼成片或如雀屎者次然非常服之藥獨行則勢弱佐使則有功於茶最相宜入藥別硏合糯米炭貯之則不耗
又龍腦膏乃根下淸液斫木作坎而承之專主耳聾然極難得
又樟腦乃樟樹屑液造成治疥癬癩瘡作熱傅之
麝香辛溫蝕瘡膿能攻風毒殺諸蟲中惡邪氣腹心痛胎産澗驚關竅通
形似鹿而小走疾如箭其香在陰前皮內別有膜裏春分取之生者良無毒能蝕一切癰瘡膿吐風痰制蛇呑咬砂虱溪瘴毒殺瘡蟲及臟腑諸蟲辟惡氣鬼物溫瘧蠱㾏中惡心腹暴痛脹急婦人有孕聞其氣亦墮胎催生下死最速小兒客忤驚癎亦用之其通關透竅上達肌膚內入骨髓與龍腦相同而香竄又過之傷寒陰毒內傷積聚及婦人子宮冷帶疾亦用以爲使俾關節通而冷氣散陽氣自回也
開麝竝宜子日別硏篩用眞者帶過園中瓜果不實
水銀辛寒毒入肉量用塗瘡殺蟲䘌墮胎絶孕又消陰療兒涎熱驚風搐
形如水流不止色白如銀主惡瘡疹瘻瘑疥痂痒白禿局方多用塗瘡不知其性滑重入肉蝕腦令百節攣縮昔有患攣躄病以金物灸熨水銀當出蝕金𠊱金色白者是也婦人難産催生下死最速服之則絶孕傅男子陰陰消無氣錢氏多用療小兒驚熱涎潮發搐衍義云水銀入藥極須審諦有毒故也又鍍金燒粉人多患風使作須飮酒幷肥猪肉鐵漿可禦其毒
又名汞出於丹砂其法作爐置於中下承以水上覆以器外加火煆養則煙飛著上水銀溜於下其色微紅先以紫背天葵幷夜交藤自然汁煮一伏時其毒自退殺金銀銅錫毒𠂽磁石得鉛則凝得硫黃則結得紫河車則伏棗肉硏之則散
輕粉辛冷自水銀瘡癬風痒外傅頻更塗瘰癧酒齄鼻利兒疳涎暫入脣又有銀硃同一種殺蟲專治癘風人
體輕色白如粉又名膩粉有毒主殺疥瘡癬蟲風痒瘰𤻤鼻上酒齄俱外傅之通轉兒疳愛喫泥土涎潮瘈瘲圖經云下膈涎最速但多用有損若驚風屬心氣不足者下之則裏虛驚氣入心必死抑論經云利大脇東垣又云抑肺而歛肛門何也蓋輕粉經火本燥原自水銀性冷用之於潤藥則利用之於澁藥則止所以又能消水腫止血痢吐風涎要之虛病禁用實者亦量用之
造輕粉法食鹽明礬各等分同放鍋中煮令黃色取起爲末名曰黃麯以此麯一兩入水銀二兩多則麯一斤水銀二斤同入瓦罐內上用鐵燈盞蓋定外用黃泥如法固濟勿令泄氣𠊱乾用炭火旋旋燒上頻頻以水滴鐵燈盞內𠊱罐通紅則內藥盡升上罐口𠊱冷折開卽成輕粉入藥用湯煮五度如麻脚慢火焙乾𠂽磁石石黃忌一切血者以其本自丹砂也
銀硃亦水銀升者殺瘡蟲治腦風薰癘風瘡能收水去毒又年久楊梅頑瘡不愈者用水花硃一錢枯礬朱砂各一錢半爲末用全蝎酒煎膏爲丸分作六丸分三日服以羊肉鮮魚等湯送下九日全愈但內服亦須升過將硃搗碎以雄黃等分配入固濟罐中文火二炷武火一炷香久銀硃上升於燈盞雄黃下墜於罐底俟冷取硃硏用
砒霜大毒味酸苦惡瘡腐肉用少許治瘧除齁效若神膈內風痰可作吐
砒劈也又斃也毒能開劈形魂令人斃也霜以形色言也又名信石主惡瘡瘰𤻤腐肉和諸藥敷之自然蝕落又治蛇尿着人手足卽腫痛肉爛指節脫落取砒爲末以膠淸調塗卽瘥主諸瘧及齁喘風痰在膈可作吐藥但過服輕則吐紅重傷臟腑殺人兼消肉積墮胎誤中其毒者冷水硏菉豆汁或醋解之
出信州色黃赤明徹不雜如乳尖長者佳醋煮殺毒或瓦合固濟火煆半日取出用甘草水浸半日拭乾細硏用
䃃砂鹹苦辛毒大專去諸瘡肉惡敗破血下痰伐久積死胎逢之卽爛壞
䃃乃鹵鹹之類形如砂出西戎形如牙硝光明者良性大熱專去惡瘡息肉生肌止痛破結血下痰氣療咳嗽一切血塊氣塊肉脹久積死胎皆能潰腐合他藥治目中翳凡用須細硏水飛過入磁器中重湯煮令自乾以殺其毒或用黃丹石灰作匱火煆通赤取出別硏若生用腐爛腸胃化人心爲血誤中其毒者硏生菉豆汁解之𠂽一切酸漿水忌羊血消五金八石𣐱金銀可爲銲藥
日華云北庭砂色黃白味辛酸無毒功能消敗去穢益陽傅金瘡用者擇之
已上瘡毒正藥其細料藥品小兒方多用之
自然銅味氣辛平誤用金牙吐傷生主療折傷續筋骨更除積聚止心驚赤銅屑入烏鬚藥賊風燒赤酒中傾
不從礦鍊故號自然顆塊如銅堅重如石有黃赤有靑黑燒之靑焰如硫黃臭如馬屁食之澁不𠂽火煆者眞若誤用方金牙卽吐殺人金牙大如棊子而方出蜀郡惟吐蠱敢用之
自然銅主療折傷打撲散瘀血排膿止痛續筋骨又破積聚治産後血邪安心止驚悸以酒磨服丹溪云接骨方在補氣血脾胃俗工惟在速效生銅非經煆不可用然新出火毒金毒相扇挾香熱藥毒雖有接骨之功燥散之禍甚於刀劒戒之凡使火煆醋淬九次細硏水飛用
銅稟東方乙陰之氣結而成魂性利服之傷腎局方烏鬚藥用之法以打銅器上起薄皮硏爲末用水飛淘五六次澄去泥渣只取凈末又有以銅絲火煆醋淬爲末更易又主賊風反折燒赤淬酒服之狐臭炒熱以醋和搽之兼治折傷接骨銲齒明目治風眼及女人血氣攻心痛
錫銅鏡鼻古無純銅鏡皆用錫雜之乃有光明微寒主女子血閉癥瘕伏腸絶孕産後餘疾刺痛及伏屍邪氣小兒卒中客忤驚癎又能催生治暴心痛竝燒赤淬酒飮之
銅靑銅綠一般名銅上精華徹體生歛口金瘡堪止血洗淘目暗卽光明
銅上所産其靑不問生熟銅器皆有乃銅之精華也氣平微毒主合金瘡止血明目去膚赤息肉兼治婦人血氣心痛及癱瘓風痰卒中不語糯米糊丸酒硏服之能吐靑涎瀉惡物局方今亦少用
北庭罯者佳水洗凈細硏水飛去石澄淸慢火熬乾
生鐵微寒主脫肛被打瘀血酒煎嘗秤錘催生衣不下血瘕兒枕痛尤良鐵落能除胸膈熱鍼砂辛平退疸黃
初鍊出鑛用以鑄䥱器物者謂之生鐵性堅服之傷肺主歷年脫肛被打瘀血在骨節及脇外不去俱酒煮服之
熟鐵又謂之柔鐵味辛平有毒主堅肌耐痛
鐵精乃煆煉極精者主明目化銅療驚悸定心氣小兒風癎陰㿉脫肛
鋼堅乃生熟相雜用以作刀鋒者味甘無毒主金瘡煩滿熱中胸膈氣塞飮食不化
秤錘味辛溫無毒主婦人橫生逆産胎衣不下産後血瘕兒枕腹痛及喉痺寒熱竝燒赤淬酒服之無秤錘用鐵杵或斧
鎻匙治婦人血噤失音煎湯服之
故鋸治誤呑竹木入喉中出入不得燒赤淬酒服之鐵落卽砧上打落細皮屑也味辛甘平無毒主皮膚風熱惡瘡及胸膈中熱飮食不下
鍼砂卽作鍼家磨鑢細末也性平無毒主水腫黃疸又堪染皂及和沒食子染鬚至黑入藥用潔凈者以好醋浸一日撈起曬乾再用好醋少許慢火炒二三遍紫色爲度凡鐵剉細末謂之鐵粉𠂽磁石石炭
鐵華粉鹹平無毒外傅痔瘻刺竹木能養血氣安心神除風治癎破積宿鐵漿水浸靑沫生驚熱癲狂可制伏
以鐵片磨光用鹽水洒之置醋甕中陰處埋之百日後鐵上生衣刮取硏用傅痔瘻及竹木刺入肉主養氣血安神强志止驚悸健忘鎭五臟壯筋骨除風邪癲癎破痃癖宿食止冷氣心痛隨所冷熱合和諸藥用棗肉爲丸
鐵漿取諸鐵於器中以水浸之經久靑色沫出可以染皂解諸毒入腹鎭心主驚癎發熱急黃狂走六畜癲狂人爲蛇犬虎狼毒刺惡蟲等咬服之毒不入內
鐵精久生衣爲綉惡瘡疥癬和油塗之諸蟲咬和蒜摩塗之
黑鉛甘毒屬至陰解諸瘡毒熨蛇侵傷寒熱氣尢能散止嘔安神鎭此心　鉛霜消痰灰散𤻤烏鬚鎔汁勝千金
鉛㕣也其柔已甚故取㕣意鉛錫俱稟北方壬癸陰極之精性濡滯而多陰毒過服傷人心胃治發背及諸般癰毒幷金石藥毒先用酒一斗入甘草三兩後溶鉛一斤投入酒中如此九次令病人飮醉卽愈被蛇蜴咬灸熱熨之又治傷寒毒氣翻胃嘔噦墜痰降氣鎭心安神入藥以鐵銚鎔化䥱新瓦上濾去渣脚二三次取爭者用
鉛白霜性極冷無毒消痰止驚悸煩渴鼻衄解酒毒治室女月水滯澁心煩恍惚兼治中風痰實小兒驚滯藥多用之取法以鉛雜水銀十五分之一合煉作片置醋甕中密封經久成霜
鉛灰取鉛三兩鐵器熬之久當有脚如黑灰取此灰和脂塗𤻤子上仍以舊帛貼之數數去帛拭去惡汁又貼如此半月許亦不痛不作疽內消爲水雖流過項者亦差
烏鬚髮明目牢齒方黑鉛半斤鎔化旋入桑條灰柳木攪令成砂爲末每早如常擦牙後用溫水嗽在碗內取其水洗眼治諸般眼疾髭黃白者用之皆變黑也
鉛丹有毒味辛凉生肌止血治諸瘡吐逆癲癎消久積截瘧鎭驚神氣藏
炒鉛爲丹其色黃故又名黃丹善生肌止痛止血諸瘡金瘡湯火染鬚皆用煎膏或末傅之主吐逆翻胃癲癎狂疾除熱毒臍攣中惡心腹脹痛又能消久積止溫瘧鎭心安神去驚狂煩渴經云黃丹澁而固氣收斂神氣以鎭驚也丹溪云曾一婦因多子於月內服黃丹二兩四肢氷冷强直不食時正仲冬急服附子理中湯數十貼而安
炒黃丹法黑鉛一斤土硫黃硝石各一兩先溶鉛成汁　下醋點之滾沸時下黃一小塊續下硝少許沸定再點醋依前下少許硝黃已消沸定黃亦盡炒爲末成丹矣入藥又炒令色變細硏水飛二遍
鉛粉有毒味辛寒惡瘡狐臭水能乾消積殺蟲止溺痢破瘀墮胎亦可餐諸瘡可用煎膏貼油十粉四滴成丸
卽今化鉛所作水粉也其有金色者名鑞子粉又名粉錫定粉胡粉丹溪謂古俗婦人用以容面不可入藥今市皆鉛粉容面入藥兩用之治癰腫瘻爛瘡中出水湯火乾濕癬瘡及股內陰下常濕痒且臭小兒疳瘡耳後月蝕諸狐臭或乾糝或猪脂牛脂調傅之治積聚不消去鱉瘕療小兒疳氣殺三蟲止小便利及久痢逐瘀血搶心墮胎和水或鷄子白調服凡使蒸熟炒令色變制硫黃可爲外櫃
煎膏藥法用眞麻油十兩入鍋內煎至煙起入頭髮一團待髮化盡却入藥煎枯濾去渣慢火煎至滴水成珠不散退火入炒過鉛粉四兩百草霜四兩以桃枝攪勻提起聽用凡煎膏藥一兩油二兩用濾過松香煎者油一兩松香四兩用炒過黃丹煎者油一兩黃丹七錢
蜜陀僧味鹹辛平乳調塗面沒瘢形狐臭金瘡皆外傅痔痢可服却嫌生
胡僧家出也色如蜜形圓陀陀有小毒除面上瘢䵟鼻皶乳調如膏塗之金瘡口瘡狐臭乾末傅之久痢五痔及驚癎痰嗽嘔吐茶調服之或入醋少許
此卽煎銀爐底堅重碎之如金色者佳外傅生用內服火煆黃色細硏
靈砂乃煉硫汞成怔忡病去心自靈痼冷百病皆能療墜痰益氣通血凝
一名二氣砂用水銀三兩硫黃一兩細硏先炒作靑砂頭後入水火旣濟爐抽之如束鍼紋者成就也味甘溫無毒東垣云靈砂定心臟之怔忡久服令人心靈一切痼冷五臟百病皆治墜痰涎益氣力通血脈止煩辟惡明目服法詳六卷九十二葉疥瘡有蟲毒者塗之卽效
花蘂石黃白點見止血生肌須煆煉卒中金瘡刮末敷産中血暈斯爲善
出陜華諸郡形大小方圓無定色似硫黃中有淡白點如花之蕋東垣云治金瘡血行則却合和硫黃同煉服之或只用火煆亦好倉卒不及煆煉者但刮末傅之卽合仍不作膿潰其效如神又療産後血暈惡血
別硏極細
石灰溫辛風化良療疥生肌不入湯善殺痔蟲點黑子産婦泡水洗脫肛
火煆石而成灰水解者力劣風中自解者力大有毒主疽瘍疥痒熱氣惡瘡死肌墮眉痔瘻癭癅白癜婦人粉刺湯火金瘡療骨疽殺痔蟲除黑痣蝕惡肉生好肉多用溓膏調塗不入湯藥婦人産後陰腫腸脫玉門不閉取一斗熬黃以水三斗投入澄淸蒸洗兼治吐血血痢解酸酒毒煖水臟又能伏硫黃去錫暈制雄黃䃃砂可用作外櫃凡使點瘀肉生用亦可止血炒紅色雷公用醋浸一宿火煆令腥穢氣出存性硏細
古塚中及敗船茹平主婦人遺尿及崩中吐痢血不止煮服或燒爲末服餘治與石灰同
松煙墨辛能止血善合金瘡去目芒痢下崩中幷難産産後血暈醋磨嘗
燒松節煙和膠作者方可入藥無毒止血生肌合金瘡主眯目物芒入目磨點瞳子上卽出又止血痢婦人崩中漏下難産子死腹中胞衣不下産後血暈腹痛引腰脊酒醋童便任磨服之又治小兒客忤大人中惡心腹痛脹爲末水調服之丹溪云屬金而有火入藥甚助補性
湯藥磨刺丸散火煆細硏或水浸軟紙包煨剉不問徽墨京墨油煙任光如漆且香者勿用
蘇合香甘溫無毒除邪去蠱殺三蟲霍亂溫瘧幷癎痓痰厥中氣與中風
梁書云天竺國出蘇合香是諸香汁合煎之其形如酥或云是獅子屎者非也除邪氣鬼精夢魘殺蠱毒去三蟲破宿血止心腹痛霍亂吐瀉溫瘧癎痓中風中氣痰厥口噤不省久服通神
安息香平辛苦味去蠱毒辟諸惡氣煖腎澁精無夢交更和心腹鬼胎疰
言能安定人之氣息也出波斯國樹脂液也形若松脂黑色成塊新者亦𣐱韌無毒主辟蠱毒及一切惡氣煖腎氣止遺精夜夢與鬼交和心腹定霍亂鬼胎血邪血暈燒之通神
酒浸硏
白蠟外科之要味稟金收斂堅凝氣生肌止痛續骨筋補虛治癆益脾肺
一名蟲蠟冬靑樹上細蟲食樹液而成者屬金全稟收斂堅凝之氣外科之要藥也生肌止血定痛接骨續筋得合歡樹皮良補中虛殺癆蟲止咳止瀉潤肺臟厚腸胃
別硏用
露蜂房味苦鹹平消癧乳癰及齒疼痔漏風疹與癲癎止女崩中兒咳聲
此卽木上黃蜂窠大者如甕小者如桶其蜂黑色長寸許螫牛馬人乃致死者用此尢效人家屋間亦往往有之但小而力慢不若山林中得風露氣者故名有毒主瘰癧成瘻作孔和猪脂調塗治乳石發則頭痛煩熱口渴溺赤水煎服之當利諸惡毒隨小便出風牙腫痛鹽塡滿孔燒灰傅之腸癰痔漏皮膚癮疹瘙痒火熬酒調服之驚癎瘈瘲寒熱邪氣癲疾鬼精蠱毒及婦人崩中漏下小兒咳嗽喉痺幷酒調服之又療蜂螫腫毒解諸藥毒別錄云和亂髮蛇退三味燒灰酒下主惡瘡疽附骨疽根在臟腑歷節腫出疔腫惡脈諸毒皆瘥凡使須十二月採洗去蜂糞泥土蒸半日曬乾灸令焦黃細硏惡乾姜丹參黃芩芍藥牡蠣
土蜂窠不入湯藥治癰腫不消醋調塗乾卽易之
蜂子微寒俱有毒止嘔利便和心腹土蜂消腫制蜘蛛蜜主吐蟲黃面目蠮螉止咳治久聾房醫霍亂乳調服
蜂尾尖利有鋒芒也俱取其房中白如蛹未成頭足時炒用之亦可以鹽炒日乾寄入京洛以爲方物食之者須以冬瓜苦蕒姜蘇以制其毒
大黃蜂卽人家屋上及大木間作房者專主乾嘔心腹脹痛利大小便
土蜂卽土穴居者主癰嗌痛又燒灰油調傅蜘蛛咬此物能食蜘蛛亦取其相制也
蜜蜂味甘主大人小兒腹中五蟲口吐出者面目黃補虛羸傷中久服益氣輕身令人光澤兼治頭風蠱毒丹毒風疹腹內留熱大小便閉去浮血婦人帶下下乳汁大抵蜂類性效皆不相遠畏黃芩芍藥牡蠣
蠮螉處處有之黑色而細腰雖名土蜂而不在土中作穴但摙土於人家壁間或器物傍作房如竹管取他蟲於房中化爲已子詩云螟蚙有子蜾蠃負之是也味辛平有毒主久聾咳逆嘔逆毒氣出汗療鼻窒生搗罯竹木刺入藥炒用其土房主癰腫風頭小兒霍亂吐瀉微灸爲末乳汁下一字卽止又硏細醋調塗蜂螫
雀甕放子名天漿甘平無毒抹諸瘡小兒驚癎不可缺撮口風堪刺口傍
卽毛蟲房也好在石榴樹上似蠶而短背上有五色斑毛刺人有毒欲老者口吐白汁凝聚漸堅硬如雀卵其子在甕中作蛹久而作蛾出枝葉上放子復爲蟲又曰雀好食其甕中子故俗間呼爲雀兒飯甕又名天漿子八月採蒸之主小兒慢驚驚癎寒熱結氣蠱毒鬼疰又小兒撮口不得飮乳者先刺口傍令見血以甕內汁和鼠婦搗塗之局方皆以糞蟲爲天漿子以之治疳則可若治驚風方須用此也
蜘蛛寒毒傅諸瘡背疔瘰癧卒脫肛牙蛀口喎腋下臭㿉疝奚疳獨可嘗
有知覺吐絲結網飛蟲觸則誅之發背疔瘡先挑四畔血出根露搗爛醋和敷上乾卽易之瘰癧無問有頭無頭日乾爲末酥調貼之已有瘡口出膿者燒二七枚乾糝疣贅取花蜘蛛絲於黃丹中養之夜繫旦落卒脫肛及久瀉脫肛疼痛瓦合內燒存性入黃丹少許爲末先用白礬湯洗凈拭乾糝藥軟處手掌托入牙齒有孔取殼一枚綿裹按其內中風口眼喎僻搗摩頰車上��正卽止腋下狐臭用鹽泥赤石脂爲窠子納裏蜘蛛燒爲末入輕粉一字米醋調臨臥洗凈腋下敷之來早瀉下惡汁惡物已上皆外敷也大人小兒㿉疝陰狐疝氣偏有大小時時上下小兒丁奚疳三年不能行燒熟啖之或入丸服有被毒蜂蜈蚣咬者生置痛處令吸其毒其蜘蛛醉死以冷水浸之卽活蛇蝎咬搗汁塗之又七夕日取其網置衣領中療喜忘凡使勿用五色者要身小尻大深灰色腹內有蒼黃膿去頭足硏膏用然此物中人尢慘惟飮羊乳可制其毒若遺尿着人令生瘡癬
壁錢蟲似蜘蛛在闇壁間作白幕如錢無毒主鼻衄及金瘡出血不止取蟲汁點瘡上及鼻中亦療五野鷄病下血其錢幕主小兒吐逆取二七煮汁飮之
牡鼠味甘平無毒搗罯折傷筋骨續貼諸瘡用蠟油煎肝腦塗鍼及箭鏃肉熱專消小兒疳糞治兒癎與勞復
牡雄也其屎兩頭尖者是又名猳鼠生搗全身罯折傷止血續筋骨又大雄鼠一枚渾用淸油一斤黃丹五兩黃蠟一兩如常法煎成膏藥貼諸瘡腫凍瘡折破瘡湯火瘡去痛而凉兼滅瘢疵極良又治癰瘡中冷瘡口不合及蛇刺毒痛用皮燒灰封之鼻皶出膿血及破傷風用頭燒灰猪脂調傅醫鍼入而鍼折及箭鏃刀刄竹木刺入肉在諸隱處不出者竝搗鼠肝及腦封之卽出又脊骨末長齒多年不生者效四足及尾主婦人墮胎易出膽汁點耳治老聾點眼治晩不見物但死卽膽消不可得之
肉熱無毒主骨蒸勞極四肢羸瘦殺蟲小兒疳積哺露腹大內有癥瘕貪食倍常大人石水鼓脹婦人乳汁不通去皮骨取肉和五味作羹或煮粥食之但勿令食着骨甚瘦人
糞微寒無毒主小兒癎疾大腹傷寒勞復室女月水不通孕婦難産子死腹中竝燒灰水煮服之又治鼠瘻以新屎一百粒收置密器中六十日杵末卽傅瘡孔
鼺鼠出山都平谷狀如蝙蝠大如鴟鳶毛紫色長尾夜行飛生卽飛生鳥也性溫南人取其皮以爲煖帽或取皮與産婦臨蓐持之墮胎令易産
蝟皮無毒苦甘平痔腫連陰及腰疼止血寬膨除疝積開胃進食補下停
蝟𠂽也周身刺利可𠂽雖虎狼亦不敢傷主五痔腫痛不問新久或連陰腫痛及腰背疼陰蝕血汁不止腸風下血蠱毒下血竝酒煮服之燒灰綿裹塞鼻止衄日華云止汗血是也又腹脹痛疝積燒灰酒下善開胃氣止吐逆翻胃令人能食補下焦弱衍義云從蟲從胃有義焉兼治小兒卒驚啼凡使猪蹄者良鼠脚者次入藥燒灰或灸黃或炒黑或水煮任入湯丸𠂽桔梗麥門冬得酒良
脂可煮五金八石注耳治聾
肉可五味淹食治同皮惟骨食之令人瘦小
又豪猪形似蝟而大取其肚幷屎燒乾爲末每早空心酒下二錢有患水病鼓脹者服此肚一箇便愈但此猪多食苦參只治熱風水脹不治冷脹
石蟹無毒味鹹寒癰腫漆瘡傅卽安更點靑盲幷翳眼熟水磨呑救産難
海蟹年深水沫相着因化爲石每遇海潮風飄出爲人所得療癰腫漆瘡醋磨傅之靑盲目淫膚翳丁翳細硏水飛入諸藥相佐點之又催生落胎止血暈治天行熱病解一切金石藥毒蠱毒竝水磨服之
木鱉甘溫療折傷消腫生肌愈惡瘡面刺乳癰腰强痛洗痔腫痛連及肛
形似鱉出朗州及南中無毒主折傷消結腫風毒惡瘡生肌除粉刺䵟𪒟婦人乳癰止腰痛洗痔瘡及肛門腫痛醋磨消酒毒
去殼細剉麩炒
羊蹄根苦寒無毒陰蝕浸淫頭上禿癬瘡腫毒醋磨敷止血殺蟲功最速
葉似羊蹄高三四尺莖節間開紫赤花子名金蕎麥根似牛蒡而堅實夏中卽枯亦可作菜食丹溪云屬水走血分似苦蕒甘而不苦多食滑大腸生痒主頭禿疥癬腫毒癧瘍疽痔女子陰蝕浸淫喉痺不語竝取根醋磨傅之除熱殺蟲及小兒疳蟲解諸魚毒蠱毒赤白痢大便不通腸風下血竝水煮汁服之又生搗汁服治産後風秘
天名精寒甘且芳殺蟲消腫傅諸瘡破血止血除諸痺便難煩渴可煎湯子如鶴蝨平苦味主蚘咬心痛莫當
此草得天之精所生大有靈異昔人射一麂剖五臟以草塞之蹶然而起故又名活鹿草南人呼爲火炊花實全類狶薟但狶薟苦而臭名精辛且芳故又名麥句姜在處有之夏秋抽條頗似薄荷花紫白色葉似菘菜而小無毒殺小蟲除諸毒疔瘡痔瘻金瘡內射身痒癮疹不止揩之立已主瘀血血瘕欲死下血止血利小便去痺除胸中結熱止煩渴逐水大吐下五月採陰乾垣衣爲使
子形如鶴蝨黃黑色微毒主蚘蟲蟯蟲咬心腹痛殺蟲丸散中爲最要藥兼止瘧傅惡瘡入藥微炒
柳華寒苦退疸黃根葉皮攻疔腫瘡絮止灸瘡癰用實煎枝含汁治牙良
從木從卯一云從丣古酉字也二月建卯逢之而榮故從卯八月建酉逢之而零故或從亞柳初生時黃蕋子爲花及花乾絮方出絮之下有小黑子隨絮而飛以絮爲花者誤矣
花無毒主風水黃疸面熱黑痂疥惡瘡金瘡止血治濕痺四肢攣急膝痛
葉及枝煎膏塗癰疽腫毒疔瘡妬乳反花瘡疥痂漆瘡長肉止痛續筋骨煎洗馬疥立愈又治心腹內血作痛天行熱病傳屍骨蒸勞湯火瘡毒入腹及服金石藥人發大熱悶幷下水氣
絮主止血貼灸瘡良入池陰處化爲浮萍又多積可捍氈與小兒臥益佳以性凉也
實主潰癰逐膿血子汁療渴
枝細剉煎汁含之治齒痛洗風毒腫痒
樺木皮苦平無毒初腫乳癰調酒服時行熱毒豌豆瘡諸黃疸證濃煎熟
皮有花紋北來者佳治乳癰初發腫痛結核欲破膿者爲末酒下一錢卽睡一服而愈傷寒時行熱毒發豌豆瘡及諸黃疸證濃煮汁飮之良又燒灰合他藥治肺風毒
黃藥苦平主惡瘡瘻瘡喉痺犬咬傷取根硏汁隨含傅治馬原來用此方
其根初採濕時紅赤色暴乾則黃無毒主諸惡腫瘡瘻喉痺蛇犬咬毒取根硏內服外傅亦治馬心肺熱有功
子肉味酸治咯血鼻衄不止又浸酒服之治癭氣神效略消卽止不可過劑
剪草專治疥癬痒祛勞止血效非常根名白藥諸瘡用末調鷄子護胎傷
剪草狀如茜草細辛婺州産者佳氣凉無毒治惡瘡瘻蝕疥癬風痒浸酒服之治癆瘵用末一斤蜜二斤和成膏不犯鐵器九蒸九曬每用四兩以匙抄藥如粥五更面東服之良久進粟米粥壓之或吐蟲而愈若久病肺損咯血一服卽愈尋常咳血妄行服一匙卽愈
白藥辛溫無毒主諸瘡癰腫不散取生根搗傅或水調乾末傅之金瘡折傷敷之止血定痛生肌孕婦傷寒護胎爲末鷄子淸調塗臍下胎存生處乾卽以溫水潤之又治胸中熱塞噎痺不通咽喉腫痛消痰止嗽治渴止吐血解野葛生金巴豆藥毒亦治馬肺熱藥有功
莾草苦辛溫有毒頭痒喉痺蛀牙風瘰癧諸瘡皮膚痺更消疝瘕殺魚蟲
生蜀中似石南而葉稀無花實揉之作椒氣治頭風痒可用沐勿令入眼療喉痺不通及蛀牙腫痛濃煎湯熱含吐之漱口勿嚥治瘰癧結核堅腫癰疽乳難乳癰未潰頭瘍白禿與白斂赤小豆爲末鷄子白調塗乾卽易之一切風疽疝瘕血凝腫墜及風濕皮膚麻痺煎湯淋洗殺蟲魚不入湯藥
敗醬苦鹹化膿水腸癰痔瘻能消補逐瘀破癥袪痺風最益婦人陳良甫
出近道葉似狶薟叢生花黃根似柴胡色紫作陳敗豆醬氣微寒無毒能化膿爲水消腸癰補痔瘻一切瘡痍疥癬丹毒暴熱火瘡赤氣馬鞍熱氣除癰腫浮腫結熱破多年凝血消癥結治風毒痿痺陳良甫云卽苦薺菜最益婦治血氣心痛赤白帶下催生落胎産後血暈煩渴腹痛胎前後諸病皆治之兼治赤眼障膜努肉聤耳鼻洪吐血
八月採根日乾剉碎和甘草葉相拌蒸半日去甘草曬用
酸漿氣寒一味酸退熱利水治産難別有三葉酸漿草止渴通淋帶下安瘑瘻惡瘡頻搗傅殺蟲孩子可常飡
天下有之苗似水茄而小葉亦可食實作房如囊囊中有子如梅李大赤黃色味如酸漿微寒無毒主熱煩滿定志益氣利水道難産呑其實立下其根如𦵔芹白色絶苦搗汁飮治黃病多效五月採陰乾
三葉酸漿又名酢漿草生道傍下濕地葉如水萍叢生莖端三葉葉間生細黃花俗名酸車草南人用揩鍮石器令白如銀味酸寒無毒主解熱渴諸淋澁痛婦人赤白帶下搗傅瘑瘻惡瘡殺諸小蟲嫩葉小兒食之可除熱夏月採葉陰乾
營實酸平卽薔薇療諸癰毒惡瘡痍根治金瘡傷撻肉血痢腸風疳瘦兒
卽薔薇子白花者良無毒主癰疽發背惡瘡瘡癤潰爛疼痛結肉跌筋敗瘡熱氣陰蝕不瘳頭瘍白禿利關節久服益氣輕身
根味苦澁冷無毒主熱毒風癰疽惡癩疥癬金瘡傷撻生肉復肌及口舌生瘡箭鏃骾刺不出牙齒疼痛又治五臟客熱除邪逆氣通血脈止赤白痢腸風下血小兒疳蟲腹痛疳痢
八九月採去根粗布拭去黃毛細剉漿水拌蒸一宿曬乾用
梁上塵能消軟癤又止中惡鼻衄血兼消腹痛噎難通安胎催生脬系戾
又名烏龍尾性平無毒主癰毒陰腫婦人妬乳小兒頭瘡軟癤醋和敷之中惡鼻衄腹痛噎膈婦人胎動欲産橫生倒産及轉脬小便不通竝酒調服之又自縊死取末吹兩耳鼻中卽活
凡使須去煙火遠高堂殿上者拂下篩用之
東壁土取向朝陽傅諸癰癬及脫肛瘧痢泄瀉多煩悶藥傷毒中盡堪嘗
以一壁論之外一面向東常先見曉日得初陽少火之氣若向南者則壯火食氣故專用向東者多年被煙熏者尢好氣溫無毒主背癰瘡癤乾濕癬豌豆瘡爲末傅之或生姜汁調塗加黃栢少許又主下部瘡脫肛小兒臍風瘡治溫瘧洩痢赤白腹內絞痛霍亂煩悶服藥過劑及中毒煩悶欲死水調服之又解諸藥毒肉毒合口椒毒野菌毒
已上治瘡毒通用
冬灰
卽浣衣黃灰燒諸蒿藜積聚鍊作之今用灰多雜薪蒸乃不善衍義云諸灰一烘而成惟冬灰則經三四月方徹爐灰曉夕燒灼其力燥烈而體重今一𤑔而成者體輕力劣故不及冬灰味辛微溫和石灰熬煎以點瘜肉疽蝕疥瘙去黑子疣贅不可廣用爛人皮肉
桑柴灰入藥絶奇一方取鱉一箇治如食法以桑灰汁煎如泥和諸癥瘕藥重煎堪丸衆手丸如梧子大日服十五丸癥瘕痃癖無不愈者或單淋汁服之亦去風血癥塊水腫
鍛鐵爐中灰兼得鐵力故主癥瘕堅積有效
竈中熱灰和醋熨心腹冷氣痛及血氣絞痛冷卽易
百草灰
端午日採露取之一百種陰乾燒灰以井花水爲九重燒令白以醋和爲餠腋下挾之乾卽易當抽一身痛悶瘡出卽止以小便洗之不過三度腋臭自無又主金瘡止血生肌取灰和石灰爲丸燒令白刮傅之
不灰木
出上黨石類也其色靑白如爛木燒之不燃或云卽滑石根也若要燒灰斫破以牛乳煮了更以黃牛糞燒之成灰大寒主熱疿瘡和棗葉石灰爲粉傅之
爐甘石
本草不載局方治眼以之爲君
輕白如羊腦不夾石者佳用砂罐一盛一蓋於炭火中𤊳令通赤以童便或黃連水淬之再煆再淬九次細硏水飛過用
姜石
所在有之生不見日色土石間狀如薑有五色惟白者良味鹹寒無毒療疔腫乳癰發背豌豆瘡竝火煆醋淬爲末鷄子淸或醋調傅之效大凡石類多主癰疽
綠靑
卽石綠出信州有銅處生山之陰其中靑白花文可愛卽畵工用作綠色者土人以爲婦女服飾入藥當用顆塊如乳香不夾石者佳味酸寒無毒主益氣療鼽臭止洩痢今醫用吐風涎雖驗亦能損心
細硏水飛
白靑
生豫章山谷今空靑圓如鐵珠色白而腹不空者是也硏之色白而碧亦謂之碧靑不入畵用無空靑時亦用之味甘酸鹹平無毒主心下邪氣令人吐殺諸毒三蟲利九竅治耳聾明目通神輕身不老
扁靑
蜀郡者塊大如拳其色靑腹中亦時有空者武昌者塊小扁而色更佳味甘平無毒主打跌癰腫金瘡不瘳治目痛破積聚解毒氣利精神去寒熱風痺及丈夫莖中百病內絶益精令人有子久服輕身不老
膚靑
生益州味辛鹹平無毒主蠱毒及蛇菜肉諸毒諸惡瘡不可久服令人瘦
降眞香
和諸香燒之直上天召鶴盤旋於上味溫平無毒主天行時氣怪異燒之辟邪惡之氣也
薰陸香
出天竺國樹生於砂中盛夏樹液流出狀如桃膠黃白色合香家要藥微溫療惡瘡及風水毒腫去惡氣中惡邪氣伏屍治齒蟲痛不可忍圖經云治腎氣補腰膝療霍亂治血止痛
製同乳香
〖鷄舌香】
出崑崙採花釀之成香合香家要用不止入藥味辛溫無毒療風水毒腫去惡氣止霍亂心痛吹鼻殺腦疳含口治齲齒口臭和黃連乳汁點目晴明倍常
茅香
生劍南道諸州三月生苗似大麥五月開白花味苦溫無毒傅灸瘡金瘡止血定痛煎湯止吐血鼻衄又主中惡溫胃止嘔吐療心腹冷痛熱淋苗葉煮作湯浴辟邪氣令人身香合諸名香甚奇
鼠李
卽牛李子也木高七八丈葉如李但狹而不澤子生於條上四邊生靑熟黑至秋葉落子尙在枝是處有之味苦小毒主寒熱瘰癧瘻瘡日乾九蒸酒漬服能下血除疝瘕積冷氣治水腫腹脹
皮主諸瘡寒熱毒痺除身皮熱毒
根主口中疳瘡和薔薇根煎膏含咽卽瘥亦可傅背發煮濃汁含之治䘌齒服之治疳蟲蝕脊
鹿藿
苗似豌豆有蔓而差大根黃而香人取以爲菜微有豆氣山人謂之鹿豆亦堪生噉味苦平無毒主腸癰瘰癧瘡瘍殺蠱毒止頭痛及女子腰腹痛不樂
五六月採苗日乾
牛扁
生下濕地葉似石龍芮根似秦芁而細味苦寒無毒主身皮瘡熱氣可作浴湯又主牛病牛蝨入藥用根
鳶尾
葉似射干而闊短不抽長莖布地而生花紫碧色根似良姜皮黃肉白味苦平有毒主飛屍蠱毒邪氣鬼疰諸毒破癥瘕積聚去水下三蟲療頭眩殺鬼魅
十月採根日乾
韭𠂶
生大石及木間陰濕處靑翠茸茸似苔而非苔長四五寸味甘寒無毒主金瘡內塞療黃疸去皮膚寒熱往來利小腸膀胱氣補中益氣好顔色燒灰浴髮令黑
蜀羊泉
俗名漆姑葉似菊花紫色子類枸杞子根如遠志無心有糝味苦寒無毒主頭禿惡瘡熱氣疥瘙痂癬蟲漆瘡齲齒女子陰中內傷皮間實積小兒驚癎
三四月採苗葉陰乾用
白兎藿
一名白葛蔓生葉圓厚若蒪莖俱有白毛味苦平無毒主蛇虺蜂蠆猘犬菜肉蠱毒鬼疰風疰諸大毒不可入口者煮汁飮之卽解又去皮可末着痛上立消
五月採苗葉日乾
鴨蹠草
生平地葉如竹高一二尺花深碧有角如烏觜故又名碧竹子花可染色味苦寒無毒主癰疽疔腫丹毒瘴瘧熱痢痰飮狂癎瘕癥痞滿氣腫蛇咬和赤小豆煮下水氣濕痺利便
鼠尾草
苗如蒿夏月莖端作四五穗若鼠尾花有赤白二色葉堪染皂味苦寒無毒主鼠瘻寒熱下痢膿血不止煎膏服之白花者主白下赤花者主赤下
四月採葉七月採花陰乾用
蛇含草
處處有之生下濕地一莖五葉或七葉有兩種當用細葉黃色花者味苦寒無毒昔田父見一蛇被傷一蛇含草着其傷處經日傷蛇乃去因取此草搗汁以傅蛇虺蜂蜈瘡毒皆驗故名又主金瘡疽痔鼠瘻惡瘡頭瘍丹毒瘡腫兼治驚癎寒熱心腹邪氣腹痛濕痺養胎治産後洩痢利小兒
八月採葉日乾勿令犯火
金星草
多生背陰木石上單生一葉長一二尺至冬背上生兩行相對如金星子其根盤屈如竹無花實凌冬不凋五月和根採風乾用味苦寒無毒主癰疽瘡毒解硫黃丹石毒發於背癰腫結核酒煎服之外爲末冷水調塗石藥悉下然性至冷服後須補老人不可輕服
千金藤
生北地者根大如指色黑似漆生南土者黃赤如細辛主癰腫發背一切血毒諸氣霍亂中惡天行瘴瘧虛勞痰嗽不利蛇犬毒藥石發癲癎蠱毒竝宜煎湯浸酒治風輕身也
預知子
出蜀中蔓生大木上葉有三角八月結實生靑熟紅每房有子五七枚如皂子班褐色潤如飛蛾冬月採陰乾味苦寒無毒取二枚綴衣領上遇蠱毒物卽則則有聲故名預知若中其毒去皮爲末水煎服之有效日華云主一切病治風補虛破痃癖氣塊天行瘟疫消宿食止煩悶利水道催生殺蟲解諸毒藥付蛇蟲咬
牙子
其根芽似獸之牙齒味酸寒有毒主邪氣熱氣疥瘙惡瘍瘡痔陰蝕金瘡蛇毒水煎洗或搗敷之殺寸白腹臟一切蟲止赤白痢水煎服之
八月採根日乾中濕腐爛生衣者殺人蕪荑爲使惡地楡
鬼臼
生深山巖谷之陰葉似萆麻初生一莖莖端一葉兩歧年長一莖莖枯爲一臼二十年則二十臼也三月開赤花開後結實根似射干八月採根日乾味辛溫有毒主蠱毒鬼疰精物辟邪惡解百毒治傳屍勞瘦止咳嗽喉結去目中膚翳不入湯藥
女靑
葉圓而臭兩葉相對結子似瓢大如棗根似白薇味辛平有毒主蠱毒鬼氣溫瘧蟲蛇毒八月採根陰乾
紫葛
春生冬枯蔓似葡萄而色紫八月採根皮日乾用味甘苦寒無毒主癰腫惡瘡爲末醋和封之又金瘡生肌破血補損及癱瘓攣急産後血氣衝心煩渴竝水煎服
欒草
出漢中葉似木槿而薄細花似槐而稍長堪染黃色子似豌豆而堅黑堪爲數珠味苦寒無毒和黃連煎膏療目痛赤爛淚出傷眥治目腫大效
五六月採花日乾決明爲之使
藎草
生溪澗側葉似竹而細薄莖亦圓小荊襄人煮以染黃色甚鮮詩云菉竹猗猗是也味苦平無毒主痂疥白禿一切惡瘡瘍氣殺皮膚小蟲兼治咳喘上氣久寒驚悸
九月採陰乾𠂽鼠婦
積雪草
處處有之蔓生溪澗側葉圓如錢又謂之地錢草味苦寒無毒主一切熱毒癰疽腫毒惡瘡鼠瘻風疹疥癬浸淫赤熛皮膚暴熱小兒丹毒寒熱腹內熱結內服外敷
八九月採苗葉陰乾
坐拏草
生江西六月開紫花結實土人採其苗治打撲兼壯骨治風痺神醫普救治風方中已有用者
薺苨
出川蜀江浙春生苗莖全似人參而葉小異根似桔梗但無心爲異故又名土桔梗味甘寒無毒主殺蠱毒解百藥毒治熱狂溫疾丹石發動封疔腫罯毒箭蛇蟲咬人家收爲果或蒸作羹𦵔食之利肺氣和中明目
黃環
生蜀郡味苦平有毒主蠱毒鬼疰邪氣在臟中除咳逆寒熱
三月採根陰乾惡茯苓防己乾姜
雚菌
出滄州形似菌色白輕虛表裏相似乃鸛屎所化也秋雨時卽有天旱及霖卽稀味鹹甘平小毒主疽瘑惡瘡白癬白禿止心痛溫中除腹內冷痛瘕癥去長蟲蟯蟲寸白蚘蟲殺蛇蜂等毒
日乾用得酒良畏鷄子
徐長卿
三月生苗似小桑兩葉相對七月着子十月苗枯根黃似細辛微麤長而有臊氣味辛溫無毒主百邪鬼疰蠱毒惡氣去疫疾溫瘧久服强悍益氣延年
三月採根蜜拌蒸三時日乾
石下長卿
味鹹平有毒主鬼疰精邪惡氣殺蠱毒老魅啼哭悲傷易忘恍惚
被子
味甘溫有毒主腹中邪氣蠱毒鬼疰伏屍去三蟲蛇螫
頭垢
溫治淋閉主噎療勞復蠱毒蕈毒百邪鬼魅馬肝殺人竝可服之蜈蚣犬咬竹木刺入肉竝外敷之
海馬
出西海大小如守宮蟲首若馬身如蝦背傴僂有竹節紋長二三寸色黃褐以雌雄各一爲對性溫平無毒主婦人難産帶之於身神效或燒灰酒下亦入血氣藥中
採之日乾酥灸
蝸牛
卽蜒蚰有四角背上別有肉以負殼行味鹹寒有毒治發背取活者一升置甁中以井水浸一宿取出涎水調蛤粉敷之日十餘度則痛止瘡愈齒䘌有蟲燒殼灰揩之效大腸虛脫燒灰猪脂調傅立縮蜈蚣咬取汁塗之又主賊風喎僻筋急踠跌小兒驚癎疳疾
入藥炒用
地膽
出梁州狀如大馬蟻有翼味辛寒有毒主寒熱鼠瘻惡瘡死肌蝕瘡中惡肉鼻中息肉鼻𪖵能宣瘰癧根從小便出兼破石淋癥瘕墮胎散結氣殺鬼疰蠱毒惡甘草抑考陶隱居云此一蟲五變療皆相似二三月在芫花上呼爲芫靑頗似斑猫但純靑綠色背上一道黃文尖喙四五月在王不畱行上呼王不畱行蟲六七月在葛花上呼爲葛上亭長形似芫靑但身黑而頭赤如亭長之着玄衣赤幘也八月在豆花上呼爲斑猫九月十月欲還地蟄呼爲地膽隨時變耳各以時採陰乾製同斑猫
貝子
出東海潔白如魚齒古人用以飾軍服雲南用爲錢貨易味鹹平有毒主點目翳去鬼疰蠱毒腹痛下血破五淋利水道消浮腫除寒熱溫瘧解肌散結熱殺飮食中毒小兒疳蝕吐乳入藥酒洗火煆細硏水飛用
紫貝
形似貝而圓大二三寸紫質黑文肉鹹平無毒似蛤蜊食之解熱毒酒毒殼煆灰傅癰疽點眼明目去翳
螢火
是腐草得大火氣化成味辛溫無毒主靑盲明目小兒火瘡傷熱氣蠱毒鬼疰通神精
七夕採陰乾
馬陸
卽百節蟲長二三寸大如小指身如槎節節有細蹙紋起色紫黑光潤百足死則側臥如環味辛溫有毒主惡瘡息肉白禿去堅癥積聚療寒熱痞結脇滿有人自服一枚便死
和糠炒令糠焦黑去頭足硏用
石蠶
在處有之生水中石上作繭以蔽其身蠶在其中味鹹寒有毒主五癃石淋解結氣利水道除熱墮胎
仙遺粮
又名土茯苓味甘辛熱無毒善治久病楊梅癰漏及曾誤服輕粉肢體廢壞筋骨疼痛者能收其毒而袪其風補其虛若初起肺熱便秘者不宜尋常老弱亦可服之健筋骨得川椒皂角良
七食治門上
人知藥之藥人而不知食之藥人世有誤食一毒而宿疾遂愈者天生萬物以養人也豈爲口腹計哉孫眞人謂醫者先曉病源知其所犯以食治之食療不愈然後命藥不特老人小兒相宜凡驕養及久病厭藥窮乏無資貨藥者俱宜以飮食調治故采食鑑本草及大觀集韻爲歌更附各門方法於後中有鱉肉龜肉麥芽之類本門不載者已采入五品正藥目錄可査凡言食某物忌某物者養生家法也脾盛善食者不拘
米穀部
神麯紅麯麥芽油麻食鹽扁豆赤小豆已上俱見前卷
粳米無毒甘平味能和五臟補脾胃長肌堅骨止泄煩强志益精又益氣糵米溫中宿食消杵糠下噎取其義
粳硬也堅硬於糯米也卽今白晩米與早米赤白大小異族惟白晩米爲最入手太陰少陰經平和五臟補益胃氣長肌肉壯筋骨止煩渴泄痢强心志益腎精益肺氣養生書云氣精皆從米變化而生故字皆從米有病者煮粥食之不雜一物其病自愈造飯過熟則佳食乾飯止瀉若常食乾飯令人熱中脣口乾和蒼耳食令卒心痛燒陳倉米和蜜漿解之和馬肉同食發痼疾新熟者動氣經再年者發病液云白虎湯用之入肺以陽明爲胃之經色爲西方之白也少陰證桃花湯用此甘以補正氣竹葉湯用此甘以益不足
孽米卽榖芽也去殼止取糵中之米故曰糵米味苦溫無毒主寒中下氣開胃消食除煩熱性溫於麥芽
杵糠卽舂杵頭細糠也性平主卒噎不下及反胃不止刮取含之卽去亦取其舂搗之義耳又燒末服之令易産以糠作枕損人眼目
陳倉米鹹酸澁溫調胃能止洩如奔寬中下氣除煩渴更消蠱腫封瘡痕
倉稟也卽粳米以廩軍人者陳久者良無毒調胃緩脾寬中下氣除煩止渴消食澁腸止洩痢食之易飢炊作乾飯止痢補中益氣堅筋骨通血脈起陽道北人炊之於甕中水浸令酸食之煖五臟六腑之氣凡熱食卽熱冷食卽冷假以火氣體自溫平
黃米丸治水蠱用乾絲瓜一捧去皮剪碎和巴豆十四粒同炒以巴豆色黃爲度去巴豆入陳倉米如絲瓜之多少同炒米黃色去絲瓜爲末水丸梧子大每湯下百丸數服卽愈蓋絲瓜如人之脈絡然引巴豆之氣入皮膚也
又蒸作餠和醋封毒腫惡瘡立差
糯米甘溫主溫中止吐瀉亂安胎宮炒黑敷瘡黃止衄多食熱壅氣不通稈又退黃幷蠱毒煮汁飮之立見功
糯耎也其米軟而粘卽稻米也今人用之作酒煮糖者無毒溫中益氣實腸止洩定霍亂養下元縮小便治婦人胎動腹痛下黃水和氣血藥中服之若雜肉同進則不利其子炒黑水調傅癰疽金瘡水毒竹木刺炒黃爲末新汲水下二錢治鼻衄不止多食生熱壅諸經絡氣令人神昏噯酸脹悶久則動風發瘡緩筋身軟不能行諸家因見食者多病此證遂以糯性爲寒不知其性實溫而體質粘滯難化脾胃弱者濕熱生而氣窒不通觀之造酒其熱可見作糜粥食之止消渴合酒同食醉難醒
稻稈治黃病通身及蠱毒煮汁飮之效
按五榖稻黍稷麥菽早米晩米糯米皆稻也舊說獨以糯爲稻則誤也陶隱居云詩黍稷稻梁禾麻菽麥八穀也俗人莫能證辨而況芝英乎然陶以禾卽是粟朱子詩註明言禾者穀連藁秸之總名但八穀有粟則是蓋言梁則包粟在中但諸榖皆以各方風土所宜人事早晩有異爲名其種類最多此識其入藥者耳
黍米益氣味甘溫肺病相宜多則煩赤者微苦止咳嗽霍亂洩痢作粥飡秫米能潤大腸燥釀酒踡急自然伸
性宜高燥而寒故北地有似粟而非粟穀之類也似蘆高丈餘穗黑色實圓重大槪有二種米粘者爲秫不粘者爲黍黍又有丹赤黑數種無毒肺之穀也肺病宜食益氣安中補不足宜脈不可久食多熱令人煩悶昏五臟好睡發宿疾緩筋骨絶血脈合葵菜食成痼疾合牛肉白酒食生寸白蟲
赤黍米皮赤米黃味苦微溫無毒主咳嗽咳逆霍亂止洩痢除熱止渴下氣衍義云但可爲糜不堪爲飯粘着難脫然亦動風
秫米似黍米而粒小卽詩之所謂稌也性宜下濕而暑故東南皆有之宜作酒肥軟易消故謂之軟粟又謂糯粟味甘微寒無毒止寒熱利大腸能壅五臟氣動風不可常食又和茵陳地黃釀酒服治筋骨攣急嚼爛塗瘡疥漆瘡凍瘡犬咬又爲末鷄子白調塗腫毒
稷米本是五穀長甘芳可愛供祭饗利脾胃解毒苦瓠多食令人發痼冷
稷亦榖之類似黍而小卽今之穄米又謂之粢爲五穀之長米熟芳香可愛故取以供祭祀其莖穗人家用作掃箒性冷無毒主益氣安中補不足利脾宜胃治熱解苦瓠丹石毒多食發三十六種冷病八穀之中最爲下苗黍乃作酒此乃作飯用之不可與附子同食
穬麥除熱味甘寒令人輕健氣力完大麥鹹溫止消渴調中益氣可常飡
麥有穬麥大麥小麥蕎麥穬是麥之皮號猶稻爲穀之通名也穬麥亦大麥也但大麥皮稍薄小麥皮又更薄耳故作糵皆溫中消穀
穬麥無毒主輕身除熱久食令人多力健行不動疾惟先患冷氣人不宜
大麥無毒主消渴除熱調中益氣補虛劣壯血脈實五臟肥肌膚益顔色化穀食療脹止泄頭不白不動風氣暴食之稍似脚弱爲下氣及腎腰故也久甚宜人熟卽益人帶生卽冷損人作麪無熱躁勝於小麥蜜爲之使丹溪云初熟時人多炒食之此等有火能生熱病人不知之又和鍼砂沒石染鬚甚黑
小麥甘凉養心肝除煩止渴利便難潤咽更止漏唾血浮者盜汗卽時乾麥苗退熱消酒疸麥奴治疫解金丹
小形小也麥脈也以繼續穀米續民命脈卽今人所磨爲麪食者無毒主養心肝氣除熱止煩渴咽乾利小便止漏血唾血暴淋殺蚘蟲合湯皆完用之熱家療也
浮小麥止盜汗治大人小兒骨蒸肌熱婦人勞熱入藥微炒
麥苗味辛寒退胸中邪熱消酒毒除黃疸利小便絞汁服之
麥奴卽苗上黑黴主煩熱解丹石天行熱毒
麪性甘溫能補虛强氣厚腸實肌膚麩凉調中仍去熱麪筋益氣腹𡩖舒蕎麥甘平去滓穢食久風動脫眉鬚
卽小麥麪性溫不能消熱止煩惟養氣補不足助五臟調經絡續氣脈實膚體厚腸胃强氣力其有濕熱能發諸病壅熱小動風氣不可常食丹溪云麪熱而麩凉須曬令燥以少潤之舂去皮煮爲飯食之無麪熱之後患圖經云凡麥秋種冬長春秀夏實具四時中和之氣故爲五穀之貴大小麥地煖處亦可春種之至夏便收然比秋種者四氣不足故有毒又云磨中石末在內所以有毒但杵作粉食之補中氣和五臟凡麪食熟則益人生則有損古方治婦人乳癰不消用白麪半斤炒黃醋調塗上內又水煮服之又炒食之止痢醋蒸罯折傷卽定
麥麩凉調中去熱止洩痢治時疾熱瘡湯火瘡爛撲損折傷瘀血醋炒罯之第三磨者凉謂其近麩也
麯溫消穀及諸生物止痢消痔主小兒癎
蕎麥悾寒無毒實腸胃益氣力久食動風令人頭眩和猪羊肉食之患熱風癩脫人眉鬚雖動諸病猶挫丹石能鍊五臟滓穢續精神小兒赤丹醋和敷之杖瘡鷄子白調塗有效其葉作茹食之下氣利耳目多食卽微洩其穰燒灰淋汁洗六畜瘡
大豆甘平除胃熱逐水通淋散積結破瘀治風及癰瘡消穀𡩖膨炒作屑豆腐𡩖中脾胃和大腸濁氣能淸別
豆卽菽也無毒除胃中熱痺逐水脹傷中淋露散五臟結積下瘀血炒令煙未斷承熱投酒中治風痺癱瘓口噤頭風及産後風虛血病和飯搗塗一切癰瘡腫毒小兒豌豆瘡炒爲屑主胃熱去腫除痺消穀止腹脹煮汁甚凉可以壓丹石毒解𠂶頭諸藥毒殺牛馬瘟毒兼能調中下氣止痛通關脈殺鬼毒治喉痺食罷生服半兩去心胸煩熱熱風恍惚明目鎭心溫補又醋煮服治子死腹中胎衣不下炒食極熱煮食及作豉極冷作腐則寒而動氣黃卷及醬平牛食溫馬食冷一體之中用之數等大抵宜作藥使耳但有黑白二種黑者入藥白者不用其緊小者爲雄豆入藥尢佳惡五參龍膽得前胡烏喙杏仁牡蠣良
黃豆味甘溫𡩖中下氣利大腸消水脹腫毒
白豆卽今之飯豆味鹹平腎之穀腎病宜食補五臟煖腸胃調和十二經脈其嫰葉謂之藿可作菜食利五臟下氣
豆腐味甘平寬中益氣和脾胃下大腸濁氣消脹滿中寒多泄多屁者忌食
大豆黃卷味甘平濕痺筋攣膝痛疼更除氣聚幷積結蓐婦瘀血卽時行菉豆作者堪爲茹解熱醒酒心自淸
卽豆芽也以生豆爲之芽出便曬乾名爲黃卷無毒主濕痺筋攣膝痛破婦人惡血及蓐婦藥中多用之又除五臟胃氣結積去黑痣面黯潤皮毛益氣解毒入藥微炒
菉豆甘寒解諸毒熱風消渴硏汁服更治霍亂消腫浮作枕淸頭明眼目粉糝痘瘡不結痂脾胃虛人難尅伏
色綠圓小者佳皮寒肉平無毒解一切藥草蟲魚牛馬金石等毒除煩熱風疹消渴生硏汁服之霍亂吐逆奔豚和胡椒等分爲末冷水調服又煮食消腫下氣滲利小便作枕治頭風痛明目入藥須帶皮用之去皮卽小有壅氣
豆粉甘平無毒市中貨者多僞入藥須用眞者治小兒痘瘡十餘日濕爛不結痂者以粉糝之效又解諸熱熟者膠粘難得尅化脾胃虛弱人病者忌之
搗爛作餠灸食之佳和五臟安精神行十二經脈益氣力潤皮肉除熱毒風厚腸胃可常食之
淡豆豉苦寒無毒表汗吐煩及勞復定喘止痢更安胎脚痛癰腫敷且服
卽常用豆豉不入鹽者佳純陰主傷寒頭痛寒熱一切時行瘴毒和葱白服之發汗最速又能吐虛煩躁悶心中懊憹勞復食復兼定虛勞喘急暴痢腹痛血痢胎動血下兩脚疼冷浸酒服之以渣外敷作餠灸發背癰腫又殺六畜胎子諸毒中毒藥蠱氣毆跌瘀血聚腹瘧疾骨蒸犬咬
單方治陰莖瘡痛爛豉一分蚯蚓濕泥二分水硏塗乾則易之又中蝦蟇毒便閉臍痛水煮服之頭風痛煎湯浴之卽瘥
粟米鹹寒養腎氣胃虛嘔吐作爲丸若除胃熱須陳者更治消中利小便
粟從鹵從米象形也卽今之小米山東最多五榖中最硬謂之硬粟得漿水卽易化無毒丹溪云屬水與土陳者難化衍義云生者難化熟者滯氣隔食生蟲所謂養腎補骨者味鹹故也去脾胃虛熱氣弱食不消化嘔逆反胃湯飮不下用粟米粉作丸梧子大煮熟入鹽少許幷汁食之和中益氣兼治腹痛鼻衄解諸毒陳者味苦除胃熱消渴利小便止洩痢壓丹石熱衍義云利小便故益脾胃又粟粉炒黑鷄子白調貼癰腫
泔汁主霍亂轉筋卒熱心煩飮之立瘥胃冷者不宜多食臭泔止消渴五痔疳痢洗皮膚瘡疥下澱酸脚殺蟲塗惡瘡
粱米三種粟之類靑黃白味性相似霍亂洩痢總能除和中益氣養脾胃黃去風痺靑澁精白治胃熱多嘔噦
粱米損地力而少收故人多種粟而少種粱穗皆大而毛長米比粟更壯大靑者襄陽出黃者西洛出白者東吳出作飯味甘而淡性皆微寒無毒惟黃粱得土中氣故味甘而平俱養五臟補脾胃和中益氣止霍亂吐利煩渴利小便實大腸
黃粱米治當風臥濕遇冷所中成肢體頑痺小兒面身生瘡如火燒爲末蜜水調敷
靑粱米去胃痺熱健脾止洩精醋拌百蒸百曬可作糗粮
白粱米除胃虛熱嘔吐又除胸中客熱移五臟氣續筋骨北人長食之夏月作粟食亦以除熱
甖粟甘平除風熱散胸痰滯胃中飜竹瀝作糜令下食過服動臟及下元
其房如甖其子如粟無毒主行風氣袪逐邪熱散胸中痰滯止翻胃及丹石發動不下食和竹瀝煮作粥食之極美然性寒利大小腸不宜多食過食則動膀胱氣耳
酒味苦甘辛大熱大扶肝胃活氣血破癥行藥辟惡邪痰火病人宜撙節糟性溫中宿食消一切菜蔬毒可殺
酒酉也釀之米麯酉醳久而味美也味辛者能散爲導引可以通行一身之表至極高之分味苦者能下甘者居中而緩淡者利小便而速下也陶隱居云大寒凝海惟酒不氷性熱甚也大扶肝養脾厚腸胃潤皮膚散胸中鬱氣活肢體滯血破癥癖行藥勢引入諸經不止與附子同殺百邪惡毒氣禦風寒霧露昔有三人觸霧晨行空腹者死食粥者病飮酒者健此酒之辟惡也東垣十書云醇酒冷飮有三益一得溫中之寒以養肺二得寒中之溫以養脾三則令人不得恣飮惟好飮及中寒者不可丹溪云本草止言其大熱有毒不言其濕中發熱近於相火醉後惡寒戰慄可見矣其性善升大傷肺氣助火生痰變爲諸病病之淺者或嘔吐或自汗或疼痒或鼻齄或衄血或泄痢或心脾胃痛尙可散而出也病之深者爲消渴爲內疽爲肺痿爲內痔爲鼓脹爲失明爲哮喘爲勞嗽爲癲癎爲痰膈爲吐血尤有爲難名之病陶隱居云多飮傷神損壽可不撙節以衛生乎諸米酒有毒酒漿照人無影者不可飮合乳汁令人氣結合牛肉食令腹內生蟲酒後不得臥凡酒忌諸甜物酒毒葛花紅豆解之酒類甚多惟糯米麪麵造者可入藥用
甜糟味鹹溫無毒主溫中冷氣消食殺腥去一切菜蔬毒藏物不敗揉物能軟潤皮膚調臟腑三年已下有酒以物承之摩風瘙止嘔噦禦風寒罯撲損瘀血浸洗凍瘡及傅蛇蜂叮毒
紅麯酒大熱有毒發脚氣腸風痰喘諸疾惟破血殺毒辟山嵐寒氣療打撲傷則尤妙也
醋斂咽瘡消癰腫治疸散水破食癥産後血暈堪熏鼻燒酒肉毒吐如傾
醋措也能措五味以適中也味酸無毒主斂咽瘡消癰腫治黃疸散水氣消食破癥塊堅積治婦人血氣心痛及産後血虛發暈用炭燒紅投入醋中令鼻中常得醋氣爲佳酸益血故也過食燒酒菜魚肉毒成病者卽飮醋一杯吐之兼治傷損金瘡殺邪毒磨雄黃塗蜂蠆取其收而不散也多食損顔色傷肌臟損齒及筋骨不益男子
有米醋麥醋棗醋入藥多用米醋榖氣全也陳久者佳但南方炒米爲醋最釅入藥須以一分醋二分水和之方可江北造醋用晩米一斗爲飯靑蒿罯三日出黃每飯一碗冷水二碗燒酒麯四兩入甕封固一七後用柳木棍每早攪之四十九日後去渣煮熟其醋不甚釅初甚苦故謂苦酒
醬味鹹酸雖冷利將和五臟有名義除熱止煩解藥傷火燒蜂蠆痛掣指
醬將也將和五味以安五臟故聖人不得不食以豆作陳久者良無毒除熱止煩滿殺百藥湯火灼毒及一切蛇蟲蜂蠆　魚肉蔬菌毒發小兒無辜
又有肉醬魚醬皆呼爲醢不入藥用楡仁醬亦辛美殺諸蟲利大小便心腹惡氣不宜多食蕪荑醬功力强於楡醬多食落髮孕婦合雀食令兒面黑
飴糖甘溫補肺虛止渴消痰咳自除溫胃進食更消瘀脹嘔濕熱休含諸
以糯米煮粥𠊱冷入麥芽澄淸者再熬如琥珀紫色軟者謂之膠飴建中湯多用之其牽白凝强者謂之飴糖不入藥用諸米皆可作飴惟糯米者佳無毒入足太陰經補虛乏潤肺止渴消痰止嗽歛汗又補中氣健脾胃進飮食去留血止吐血又打損瘀血熬焦和酒服之能下惡血骨骾喉中及誤呑錢鐶服之便出惟中滿及嘔吐忌之丹溪云屬土而成於火大發濕中之熱衍義謂動脾風是言其末也
沙糖經煉性亦溫心肺大腸虛熱論助胃和中止煩渴食過生蟲損齒根
此卽甘蔗汁煎煉成者味甘無毒潤心肺去心肺大腸熱助脾和中消煩止渴小兒多食生蟯蟲消肌損齒發疳䘌丹溪云生胃之火損齒之因也非土制水乃熱土生火熱也又云甘生濕濕生火也食棗多者齒病齲亦此意也中滿家不宜用以甘故也又與鯽魚同食成疳蟲與葵同食生流澼與筍同食筍不消成癥身重不能行也
乳糖出淅中用沙糖牛乳相和煎煉成塊可作餠黃白色又謂之棯糖易消化味甘寒性冷利無毒主心腹熱脹口渴明目治目中熱膜又和棗肉巨勝子爲丸每食後含化一兩丸潤肺氣助五臟津
甘蔗甘平能潤肺消痰下氣和脾胃利大小腸解熱煩沙乳諸糖性相似
甘美無毒出江東者勝潤肺消痰止咳止渴補脾和胃主卒乾嘔不息取汁溫熱服又以生薑汁和服主胃反朝食暮吐暮食朝吐旋食旋吐亦效日華云冷利大小腸除心煩熱臘月窖糞坑中患天行熱狂人絞汁服甚良口瘡痛者亦搗汁飮之又殺蟲解酒毒
諸糖皆蔗汁煉成味皆甘性微溫惟乳糖冷利俱無毒
沙糖治與甘蔗同但小兒多食生蟯蟲消肌損齒發疳䘌以味太甘故也丹溪云甘生溫溫生火胃火盛則損齒非土制水乃熱上生火熱也中滿家禁用與筍同食成癥不能行
乳糖乃沙糖和牛乳煉者主心腹熱脹口渴潤肺生津明目去熱膜
白沙糖氷糖俱能潤肺補脾沙仁八寶性更溫不入藥
蜂蜜甘平喜入脾補中止痛痢癎奇消煩除渴潤便燥目赤口齒諸瘡宜
有木中作者有土中作者有石上作者有人家養者其蜜一也但土蜜味醶家養者取之數而氣味不足山蜜多石中古木中經一二年得者氣味純厚衍義云蠟取新蜜取陳也新收者稀黃經久則白而砂無毒甘喜入脾故能養脾氣補中諸不足止腹痛治腸澼赤白痢諸驚癎痓除心煩悶不能飮食潤肺燥消渴便難及肛門腫塞又治目生珠管膚翳赤腫口舌生瘡牙齒疳䘌火燒湯泡熱油燒丹毒陰頭生瘡諸惡瘡癩俱外傅之兼和百藥解諸毒安五臟久服强志不老惟中寒有濕者禁用孫眞人云七月勿食生蜜令暴下發霍亂多食亦生諸風
凡煉蜜必須用火熬開以紙覆經宿紙上去蠟盡再熬變色大約一斤只得十二兩爲佳不可過度
菜部
葵菜韭菜芥菜蘿葍生姜紫蘇薄荷菖蒲已上俱見前卷
葱白辛平發傷寒陽明額痛痢腸𡩖除風腫治腹心痛通腎和肝胎自安實性辛溫補中氣汁止衄溺血相干
葱空也其葉中空惟虛乃聦也一云葱靑白色也葱白卽莖也無毒氣厚味薄升也陽也入手太陰足陽明經主傷寒傷風頭痛欲破骨節痛寒熱出汗東垣云散傷風陽明頭痛之邪止傷寒陽明下痢之苦又治中風面目浮腫喉痺不通霍亂轉筋及奔豚脚氣心腹痛此藥利關節通大小腸又能通腎陽氣俾陰證回陽除肝邪氣明目安胎止血和中利五臟殺百藥毒及一切魚肉毒又莖葉用鹽搗罯射工溪毒蜈蚣狐尿刺蛇蟲傷幷撲損金瘡水入皸腫痛大抵發散爲功多食昏人神拔氣上衝虛人正月食之發面上遊風若燒葱和蜜食殺人
葱實主明目溫中補不足益精
葱汁平主吐衄溺血解藜蘆毒葱有數種惟經冬不死分莖栽植而結子者入藥最佳
大蒜有毒攻癰毒辟惡散暑止痛腹化魚肉吐痃癖痰過服傷臟損人目
食之白人鬚髮若多筭者之鬚易白也味辛溫主癰腫惡瘡疼痛人所不識者取獨頭蒜三四枚搗爛入麻油和硏厚貼腫處乾卽易之一切疥癬丹毒䘌瘡蛇蟲蜈蚣咬竝搗貼之或隔蒜用艾灸之亦好辟水惡瘴氣疫氣蠱毒勞瘧中暑霍亂轉筋腹痛嚼爛溫水送下性屬火善散化肉食故人喜食之破冷氣爛痃癖昔有患癖及食鷄子過多者每日食三枚口吐涎物下部如火卽效此物氣味極葷煮爲羹臛極俊美熏氣亦微下氣溫中消食傷肉食者喫一飡最妙醋浸經年者良熟食亦可若生食久食傷肝損目傷肺引痰傷腎竭精傷心消血傷脾損氣四八月食之傷神損膽腎氣又合靑魚鮓食令腹內生蟲或腫或成疝疾有目疾者尢宜忌之損性伐命莫此爲甚
小蒜有毒歸脾腎下氣溫中霍亂定更消糓食除痺風多服損心目亦病
氣味似大蒜其形小者是也歸脾腎下氣溫中止霍亂腹中不安消穀和胃除風邪痺毒氣諸蠱毒傅疔腫蛇蟲沙虱瘡久服損心力損目合生魚食令人奪氣
又一種山蒜似大蒜而臭山人以治積塊及婦人血瘕醋磨服之效
薤味辛苦止吐痢定喘散水消結聚外傅金瘡湯火傷瘡中風寒水腫治
薤解也能也薤雖辛不葷五臟乃能去腥葉似韭而闊多白無實有赤白二種赤者療瘡生肌白者冷補皆春分蒔之至冬葉枯凡用葱薤皆去靑留白白冷而靑熱也無毒入手陽明經止霍亂乾嘔久痢冷瀉産後諸痢疳痢婦人赤白帶下胸膈卒痛肺氣喘急俱搗汁飮之取其滑而泄滯氣也又能除水氣溫中散結去寒熱安魂益氣宜心歸腎續筋力利病人藥芝也養生家常食之煮羹作虀炒食竝得惟生食引涎唾若合牛肉食成瘕疾單方治金創瘡敗諸瘡中風寒水作腫生搗熱塗之與蜜同搗塗火瘡效
菘菜味甘溫無毒通利腸胃解酒宿更止熱嗽除胸煩中虛冷人不可服
主通利腸胃解酒渴消食下氣治瘴氣止熱嗽除胸中煩殺魚腥和羊肉甚美中虛者食之過多發冷病惟生姜可解有熱者可常食之又葉曬令半乾次早取入壜內以熱飯飮浸之三日後則酸如醋謂之虀水入藥可吐痰涎和五味作湯食益脾胃解麪毒酒毒
莧實甘寒入血分能除寒熱利二便散肝風熱靑盲翳葉補陰氣益産前
言其莖葉皆高大可見故字從見指事也或云其子去翳膜眼有所見也莧有六種惟白莧入藥無毒丹溪云下血而又入血分且善走散寒熱利大小便性寒滑故也治肝風客熱靑盲赤瞎白翳黑花爲末每夜茶下方寸匕又殺蛔蟲益氣益精
葉補陰分氣虛除熱通九竅多食動氣令人煩悶冷中損腹若與鱉同食生鱉瘕又素難産者取莧和馬齒莧臨月常食令滑胎易産
赤莧莖純紫味辛寒無毒主赤痢氣痢射工砂虱蟲毒
馬齒莧味酸大寒散血凉肝退翳漫止渴利便攻赤痢風熱癰瘡搗汁飡
形如馬齒兼治馬疥故名無毒能凉肝血治目盲白翳退寒熱止煩渴破癥瘕殺蟲利大小便治大人血痢小兒疳痢産後血痢又治諸淋脚氣心腹脹滿頭面浮腫反胃治三十六種風結瘡七十二等癰腫毒生搗汁服一碗卽下所積惡物細蟲外又煎膏塗之此藥雖寒滑能行血調氣肥腸亦美劑也燒灰和陳醋渣先灸疔腫以封卽根出馬汗毒瘡有蟲內服外敷凡使勿用大葉者當用葉小節間有水銀者每乾之十斤中得水銀八兩者佳然至難燥當搥碎曬兩三日卽乾入藥去莖節
子主靑盲白翳明目除邪氣去寒熱爲末每一錢煮葱豉五味粥和食之效
萵苣根寒治骨蒸更醫二痢面黃凝疔腫用汁莖中取欲治蛇傷葉止疼
苣大也莖葉大而味苦又名苦苣卽野苣也人家常食者爲白苣江外嶺南吳人無白苣常植野苣以供廚饌無毒根主骨蒸赤白痢竝煮服之更除面目及舌下黃又折取莖中白汁傅疔腫出根取汁滴癰上立潰破莖葉蛇觸之則目盲故傅蛇咬有驗今人種爲菜生食之開胃强力利五臟調十二經脈多食輕身少睡霍亂後胃氣逆煩生搗汁飮之雖冷甚益人惟同血食作痔疾衍義云傅疔腫甚效靑苗陰乾以備冬月爲末水調敷
白苣苦平補筋骨利五臟開胸膈壅氣通經脈去口氣令人齒白聦明少睡可常食之惟患冷氣及産後食之寒中
苦蕒無毒性亦凉壯力能治面目黃尿血單煎酒水服拔疔爛蠶傅蛇傷
强力止困治面目黃汁傅疔腫卽出根又傅蛇蟲咬蠶蛾出時切不可取拗令蠶靑爛蠶婦亦忌食野苦蕒五六回拗後味甘滑於家蕒
單苦蕒菜飮治尿血酒與水煎服之效
薺味甘溫能和中疎利五臟尤凉肝子治目痛靑盲翳根葉燒灰痢疾安
薺齊也好也詩云其甘如薺葉作𦵔羹味佳無毒和中利五臟及肝氣凡患氣及服丹石人食之動痼疾又與麪同食令人背悶
子亦呼爲菥蓂子味甘平主目痛靑盲翳膜解熱毒補五臟不足四月八日收之良
根葉燒灰爲末蜜湯下治赤白痢極效根汁點暴赤眼痛
煮薺法取薺一二升許凈洗入淘了米三合冷水三升生姜二指大生油一蜆殼不用鹽醋又不須攪動俟羹熟取食能引血歸肝明目治瘡與夜讀服熊膽之意同此幽人山居之祿不可忽也
葫蘆味甘平微毒利水消浮止渴煩瓠雖稍苦性無異虛脹冷人切莫呑
葫蘆亦瓠也詩謂之壺枯者可爲壺嫰者可爲茹有甘有苦苦如膽者堪渡水不堪食與入藥主大水面目浮腫下水令人吐除煩止渴治心熱利小腸潤心肺下石淋吐蛔蟲療蠱毒吐血又患脚氣及虛脹冷氣人不可食惟服丹石人相宜
花日乾爲末傅鼠瘻
茄味甘寒能緩火大治風熱腰脚跛化痰逐瘀消乳癰發痼發瘡非相左腸風口糜蒂燒灰根洗凍瘡煎數朶
茄者連莖之名有數種入藥多用黃茄無毒治大風熱痰取黃茄不計多少以新甁盛貯埋土中經年盡化爲水取出入苦叄末爲丸食後臨臥酒下卅丸甚效又治腰脚風血積冷筋急拘攣疼痛取茄子五十斤細切洗凈以水五斗煮濃去渣再煎至一升入粟粉同煎令稀稠得所更入麝香朱砂末爲丸梧子大每旦及近暮酒下卅丸一月乃瘥男女通用此膏又可傅發背乳癰惡瘡冷如氷雪又治撲損肌膚靑腫用老黃茄種切片瓦上焙爲末臨臥酒下二錢惡血散而痛腫止一夜消盡無痕本草又云久冷人不可多食損人動氣發瘡發痼疾不與煎膏傅瘡之說相左耶蓋熱瘡塗之則愈體冷服之生瘡夏月當時食之猶可
蒂燒灰和蜜調敷口瘡牙痛酒調服治腸風下血皆甘以緩火之意也
根及枯莖葉煎湯漬洗凍瘡良
又苦茄樹小有刺其子主痺醋磨塗癰腫效
白冬瓜甘寒無毒除熱止渴性最速更利水脹治諸淋久病瘦人最忌服子醒脾胃悅人顔更消膿血聚腸腹
初生靑綠經冬則皮白如塗粉故名主解胸中積熱煩悶止消渴除小腹水脹療五淋利大小便壓丹石毒魚毒竝絞汁服之又煮食練五臟爲下氣故也欲瘦健者可長食欲肥者勿食丹溪云性急而走久病與陰虛者忌之衍義云發背一切癰疽削一大塊置瘡上熱則易之分散熱毒亦取其走而急也九月食霜瓜令反胃
葉殺蜂螫腫毒
藤燒灰洗黑䵟幷瘡疥濕
子甘平無毒醒脾滯除煩滿不樂令人悅澤好顔色別錄云主腹內結聚破潰膿血最爲腸胃內壅要藥又去皮膚風刺黑䵟潤肌膚可作面脂多年損傷不差熬末溫酒調服入藥須霜後取置之經年破出核洗燥去殼取仁微炒用之凡瓜皆能寒中惟木瓜則溫中也
胡荽辛溫微有毒善止頭疼熱四肢消穀更通心腹氣噴痘酒煎不用醫
胡狐也荽臊也久食令人腋氣如狐臊也止頭疼拔四肢熱消穀通心竅通大小腸通小腹氣小兒痘瘡不出用酒煎沸以物蓋定𠊱冷去渣微微從項已下遍身噴之除面不噴其痘速出久食損人精神多忘發胡臭脚氣痼疾
子主腸風五痔蠱毒及食肉中毒下血不止頓痞黃者煮冷汁服之齒痛煎湯含之小兒禿油煎傅之入藥炒用
又石胡荽俗名鵝不食草氣寒無毒通鼻氣利九竅吐風痰不任食又熟挼內鼻中去翳膜
水芹味甘平無毒能益氣血養精神更消煩渴除黃疸帶下崩中治婦人
芹英也産於水滸而英秀異於他菜可作𦵔食無毒益氣保血脈養精神壯筋力令人肥健嗜食除身熱煩渴利大小腸治五種黃病女人赤沃崩中漏下小兒霍亂吐瀉兼去頭中熱風殺石藥毒醋和食之損齒患鱉瘕人不可食又三月八月龍帶精入芹菜中人遇食之變成蛟龍瘕發則似癲面色靑小腹滿痛狀如懷胎服硬糖二三升日二服吐出如龍子遂愈
芸薹最不宜多食發病生蟲極損陽主破癥瘕通結血更除丹腫乳癰瘡
衍義云芸薹不甚香經冬根不死辟蠹於諸菜中亦不甚佳此人間所啖菜也味辛溫無毒久食損陽氣發痼疾發瘡口齒痛生腹中諸蟲先患腰脚及胡臭人不可食但能破癥瘕血結産後血風瘀血療遊風丹腫乳癰
子壓油傅頭令髮長黑婦人經後食之斷産
竹筍化痰更利水爽胃利膈消渴止冷癥脚氣人休飡乾者難化滯脾土地筍卽是澤蘭根吐衄血病堪作主
味甘無毒下氣消痰利水爽胃氣利膈化熱止消渴益氣可常食惟有冷癥動氣脚氣人不可食新者稍可食陳者難化不益脾昔有小兒食乾筍噎喉中喘急瞑目似慢驚以巴豆藥吐出乃愈諸筍皆發冷血及氣惟苦竹筍不發痰主不腫去面目舌上熱黃止渴除熱解酒毒明目健人利水道理風熱脚氣取蒸煮食之
地筍甘溫無毒利九竅通血脈止吐血衄血治産後心腹痛一切血症食之肥白人
蒲筍卽㯶筍也甘寒無毒去熱燥利小便
蘆筍卽蘆根也茭筍卽菰根也俱見前卷
菌味甘芳性本溫開胃止瀉悅神魂木耳凉血故止血石耳淸心養胃元
菌有五色種則一類俗呼爲菇芳者呼爲蕈菇不芳者呼爲荒菇生滑乾澁有地生者有木生者或又名木鷄有土壤糞灰中或竹林虛坯處夏兩後盡生此乃濕熱相感而成多食發濕熱少食其氣芳香悅神開胃其味稍澁能止瀉止吐冬間及春初無毒夏秋有毒爲蛇過也誤中脹悶欲死者急與甘草湯或黑豆煮汁飮解之又楓樹上菌食之令人笑不止地漿水解之亦解諸菌毒
木耳性冷無毒凉血止腸澼下血勿與小兒食不能尅化
石耳甘寒無毒淸心養胃止血
蘑菇甘平無毒河南産者佳可食無甚益損
芋
園圃蒔者佳味辛平有毒主𡩖腸胃充肌膚滑口令人肥白産後煮食破宿血去死肌汁止血渴和魚煮甚下氣調中補虛治煩止渴多食動宿冷滯氣困脾虛勞無力煮汁浴身上浮風及洗膩衣白如玉
葉冷無毒除煩止瀉療姙孕心煩迷悶胎動不安又鹽搗傅蛇蟲咬箭毒幷癰瘡腫毒止痛梗擦蜂螫甚效
野芋生溪澗非人所種根葉相似有大毒入口殺人飮地漿糞汁解之其根醋磨傅蟲瘡疥癬
蕨
葉似老蕨根如紫草粉味甘寒滑土之津也最難尅化脾土盛者服之則脾氣愈盛五臟有補去暴熱利水道胃弱者服之氣壅經絡筋骨間冷中腹脹令人脚弱不能行消陽事眼闇鼻塞髮落多睡其嫰莖山間人作茹食之昔有獵士折食一枝心中淡淡成疾後吐一小蛇漸乾成蕨遂明此物不可生食
薇生水傍葉似萍味甘寒無毒久食不飢調中潤大小腸利水道下浮腫
甜瓜
甘寒有毒多食令人陰下濕痒生瘡動宿冷病發虛熱破腹脚手無力少食除煩止渴利小便通三焦間壅塞氣兼主口鼻瘡衍義云貧士暑月多食避暑至深秋作痢難治爲其損陽氣故也
葉治人無髮搗汁塗之卽生
子止女子月經太過去油爲末水調服之
野甜瓜又名馬剝兒味酸似家甜瓜治噎膈有功
胡瓜
亦呼爲黃瓜味甘寒有毒冷中不益治熱水腫傅蛇傷多食動寒熱疰瘧脚氣百病發瘡疥損陰血天行後尢不可食小兒食之滑中生疳蟲不與醋同食宜薑蒜佐之
葉苦平小毒主小兒閃癖一歲服一葉生搗汁得吐下瘥其根搗傅狐刺毒
西瓜
甘寒無毒消暑熱解煩渴𡩖中下氣利小水治血痢病熱口瘡者食之立愈
絲瓜
治男婦一切惡瘡小兒痘疹餘毒幷乳疽疔瘡等病只用老苦絲瓜連皮筋子全者燒存性爲末纔生此等疾起便用末三錢白蜜調服日二夜一則腫消毒散不致內攻毒人
豆角菜
味甘溫無毒開胃解暑多食久食滯氣困脾
胡蘿蔔
味甘辛無毒寬中下氣散胃中宿食邪滯
蒪菜
味甘寒無毒主消渴熱痺熱疸厚腸胃安下焦補大小腸虛氣逐水解百藥毒蠱毒合鮒魚爲羹食之主胃氣弱不下食者至效久食損齒髮昔張翰思鱸魚蒪羹以下氣也
菠菜
性冷微毒利五臟通腸胃熱解酒毒服丹石人食之佳多食冷大小腸久食令人脚弱不能行發腰痛
莙薘
平微毒補中下氣理脾氣去頭風利五臟冷氣多食動氣先患腹冷食必破腹莖燒灰淋汁洗衣白如玉
同蒿
平主安心氣養脾胃消水飮又動風氣熏人心令人氣滿不可多食
苦菜
卽小滿節後苦菜秀者是也莖似苦苣而細折之白汁出常常點瘊子自落花黃似菊凌冬不死味苦寒無毒主五臟邪氣厭穀胃痺腸澼渴熱中疾惡瘡久服安心益氣聦察少臥
三月三日採陰乾
菾菜
甘甜大寒葉似紫菊而大花白食之宜婦人開胃通心膈治天行疫癘解風熱毒暑毒痢毒夏月作粥最良南人蒸食大香美
雍菜
味甘平無毒主解野葛毒煮食之
苜蓿
甘苦平無毒北人甚重江南不甚食之以無味故也去臟腹邪氣脾胃間熱氣通小腸治酒疸多食令人吐利少食則安根名土黃芪安中利五臟
鹿角菜
出海州海中性大寒無毒下熱風氣療小兒骨蒸勞熱丈夫不可久食發痼疾損經絡血氣令人脚冷痺損腰腎少顔色服丹石人食之下石力也又能解麵熱
石花菜
大寒無毒去上焦浮熱發下部虛寒
內集卷又二下
本草分類四
食治門下
果部
桃杏枇杷梅子松子木瓜山査胡椒川椒食茱莄已上俱見前卷
茶茗苦消痰熱渴爽神頭目自能淸消積止瀉利小便更療腰痛卒心疼
早採爲茶晩採爲茗微寒無毒入手足厥陰經主去痰熱煩渴淸頭目悅神醒神令人少睡下氣消食止瀉及赤白痢利大小便兼治氣壅腰疼轉動不得心痛不可忍竝濃煎熱服冷則聚痰液云陰證湯內用此去格拒之寒與治伏陽大意相似諸爛瘡及湯火瘡細嚼敷之或爲末香油調搽瘰癧己破者用細茶蜈蚣等分灸令香熟爲末先煎甘草湯洗後以此末傅之目熱赤澁痛嚼爛貼目兩角其痛卽止久食損人去人脂令人瘦茶序云釋滯消壅一日之利暫佳瘠氣侵精終身之累斯大又解炙炒毒甚妙
大棗甘溫和胃脾腸澼癖氣故能醫潤心肺令神液足助十二經百藥宜生棗甘辛動濕熱令人脹泄瘦人肌
無毒降也陽也養脾平胃安中補中益氣治四肢重及腸澼下痢腸胃間澼氣一切心腹邪氣更療心懸大驚煩悶壯神潤肺止嗽補津液補氣珍云味甘補經不足以緩陰血血緩則脈生故能助十二經脈補五臟通九竅和百藥殺𠂶頭毒不但心肺脾三經劑也惟心下痞中滿嘔吐有齒病者忌之又不宜合生葱食多食動風脾反受病屬土而有火故也入藥用紅棗蒸去皮核
生棗動濕熱多食令人氣滿脹多寒熱注泄羸瘦者勿食
葉溫覆麻黃能令出汗散服使人瘦久卽嘔吐搗爛揩熱疿瘡煎湯浴小兒壯熱
三年陳核中仁燔之味苦主腹痛邪氣惡氣疰忤小兒患秋痢與蟲棗食之良
胡桃甘溫滋肺腎潤肌黑髮解腰病通經活血治撲傷多食動風痰火盛
出𦍑胡生時外有靑皮形如桃也無毒滋肺止嗽潤肌治酒皶鼻赤和橘核硏酒服之補腎治腰痛黑髮通經絡活血脈療壓打損傷搗爛和酒頓服便差多食動風利小便能脫人眉生痰傷肺助右腎相火丹溪云屬土而有火性熱也單方治瘰癧取肉燒存性和松脂硏傅
湯泡去肉上薄皮硏去油用夏至後不堪食
荔枝肉散無形滯治背勞悶消瘤贅止心煩躁更淸頭健力生津通神智核可燒灰調酒飡專主心疼幷疝氣
結實時枝柔而蒂牢不可摘取以刀利取其枝故名又云其實離本枝一日而色變二日而香變三日而味變離枝之名本此味甘平無毒屬陽主散無形質之滯氣故治背膊勞悶癭贅赤腫者亦用之更止心躁煩渴頭重健氣生津通神益智和悅顔色多食亦能發虛熱熱瘡亦以其屬陽而近火故也飮蜜漿一杯卽解
核慢火燒存性爲末溫酒調服治心痛及小腸疝氣
龍眼味甘平無毒歸脾寧心益神智五臟虛邪從此安除蠱殺蟲核止涕
形如龍之眼也味甘歸脾而能益智寧心去五臟邪氣厭食除蠱毒去三蟲久服聰明通神
核燒煙熏鼻治流涕不止
栗味鹹溫厚胃腸耐飢益氣火煨良生乾補腎堅腰脚嚼罯能除箭刺瘡栗楔專醫筋骨痛鉤栗令人體健康
栗立也本草云人有脚弱啖栗數升遂能行立此補腎之義也無毒主益氣厚腸胃令人耐飢凡食栗於灰火中煨令汗出食之下氣補益熟則壅氣生則發氣若袋盛懸風乾食之補腎氣治腰脚無力破冷痃癖又生嚼罯惡刺出箭頭及斷筋骨碎瘀血腫痛瘰癧腫毒小兒疳瘡熊虎爪傷馬汗毒瘡皆效孫眞人云味鹹腎病宜食惟小兒不可多食生者難化熟者滯氣隔食生蟲往往致病又患風水氣人不宜食者味鹹故也
殼煮汁飮之止反胃消渴瀉血療火丹毒腫
栗楔凡栗一毬三顆其中心一枚乃楔也治腎虛腰脚無力骨筋風痛
鉤栗味甘平主不飢厚腸胃令人肥健
苦櫧味苦澁止洩痢口渴破惡血食之不飢令健行其木皮葉煮汁與産婦飮之止血
橄欖甘溫微澁酸消酒食療毒魚肝開胃止瀉又止渴核仁硏爛傅脣乾
無毒醉飽者宜之能開胃下氣消酒止渴止瀉解諸毒療鯸鮐魚毒人誤食其肝迷悶者煮汁飮之魚𩹐者嚼鹽欖含津嚥之立下昔有舟人用欖木作槳魚逐之則死是以知欖能解諸魚毒也蜜藏之味佳多食能致上壅
核中仁硏傅脣吻燥痛
葡萄味甘平滲下利便通淋水氣化更治筋骨濕痺疼釀酒調中味不亞根止嘔噦達小腸能安胎氣衝心罅
無毒丹溪云屬土而有水木火東南人食之多病煩熱眼闇西北人稟氣厚服之健力耐寒蓋性能下走滲道也故經云通小便治淋澁逐腸間水氣主筋骨間濕痺兼治痘疹不出硏和酒飮之
酒甘溫收其子汁釀之自成除濕調中利小便多飮亦動痰火魏文帝云醉酒宿醒掩露而食甘而不飴酸而不酢冷而不寒味長汁多除煩解渴他方之果寧有配乎
根主嘔噦及胎氣上衝煮濃汁飮之俗呼其苗爲土木通逐水利小腸尢佳
又一種山葡萄亦堪爲酒性亦大同
覆盆子甘性微熱陰痿腎虛精氣竭補肝明目治肺虛婦人宜子須頻啜
衍義云益腎臟服之小便當覆溺盆無毒主男子腎虛精竭陰痿能令堅長治肝經風虛明目去翳治肺氣虛寒少力取汁入蜜作煎點眼婦人食之有子久服輕身髮不白悅顔色和臟腑入藥水洗去皮蒂酒蒸日乾
苗名蓬虆味酸鹹平功力同子療中風身熱大驚又爛弦血風冷淚侵淫靑盲目暗或有蟲等證取苗日乾爲末薄綿裹之以男乳汁浸如人行七八里久用注目中仰臥不過三四日視物如少年忌酒麪
芡實甘平主益精足腰膝痛不能行治痺補中除暴疾强志還令耳目明
能補人之精欠少謂之水硫黃形似鷄頭故又名鷄頭實無毒東垣云芡實益精治白濁兼補眞元內虛脊腰膝痛外濕痿痺補中氣開胃進食除暴疾强志意令耳目聰明久服輕身耐老但單服多服亦難消化生食動風冷氣蒸熟去殼舂粉益人
根軟可作蔬食
蓮子無毒甘平味澁精養神補中氣止渴止痢治腰疼遇食須先去苦薏
鮮者綠房食的相連而成實也止洩精白濁安心養神補中益氣醒脾內滯止渴止痢治腰疼一切五臟不足傷中內絶補十二經氣血除百病生食微動氣蒸食之良令人歡心食與入藥俱宜去心免成霍亂但局方亦有用水浸裂生取其心以治心熱及血疾作渴産後作渴暑熱霍亂者蓋有是病服是藥也
蓮花蕋煖無毒鎭心固精益氣駐顔催産忌地黃蒜
石蓮子卽鮮蓮經秋就蓬中乾而皮黑沈水者味苦寒取其肉於砂盆中乾擦去浮上赤色留靑心爲末少入龍腦爲湯點服寧心志淸神單用炒爲末止痢治腰痛止噦逆市中一種皮黑堅而肉多油者不用方書言石蓮子者皆老家蓮子也
藕能解熱除煩渴更消酒食開胃胸蜜蒸實下補五臟節冷搗汁止吐紅安胎用蔕催胎葉逐瘀生新根葉同
藕甘平無毒生食解胸中熱毒消瘀血止煩渴主霍亂後虛悶不食産後血悶作渴亦用此冷物者藕不同生冷破血故也蒸熟消食止泄開胃寬中實下焦補五臟與蜜同食令人腹臟肥不生諸蟲常食悅神又解蟹毒
藕節冷搗汁飮之治傷寒時氣煩躁大渴大熱主吐血衄血不止産後血悶上衝腹痛合生地溫酒或童便服之搗爛罯金瘡折傷熱傷散血止痛生肌節少同藕搗亦好
荷葉蒂又名荷鼻味苦平無毒主安胎去惡血留好血止血痢煮汁服
荷葉及房主吐血咯血焙末米飮下産後胞衣不下血脹腹痛酒煮服之內傷脾胃陽氣不升口乾心肺躁悶易老用以爲丸兼殺野菌毒洗漆瘡大抵根葉功用主血多效乃因宋室庖人削藕皮誤落血中遂散不凝自後醫方常用逐瘀生新之妙劑也
菱角性冷味甘美重則損陽令陰痿輕者傷臟脹腹中姜酒熱投方可止
無毒體實者服之解熱淸心安五臟又壓丹石毒體薄者服之多則損氣令人陰痿輕則腹中脹滿臟冷作泄可煖酒和姜飮一兩盞卽消煮熟食之雖不冷亦不益脾
梨果食多脾氣傷金瘡乳婦不宜嘗寬胸止咳消煩渴若吐風痰可作漿
味甘酸平無毒丹溪云梨者利也流利下行之謂也酒病煩渴者宜多食動脾令人中寒下利産婦金瘡幷血虛者戒之除心肺客熱煩熱胸中痞結咳嗽氣喘止渴搗汁作漿服之吐風痰治中風失音不語及傷寒發熱驚狂利大小便孕婦臨月食之易産
葉主霍亂吐利不止煮汁飮之亦治小兒寒疝腹痛汗出
樹皮治瘡癬疥癩甚效
石榴實殼能收痢更治筋攣脚痛風花主止血及傷損根皮可去腹中蟲
安石國名張騫使安石國得其種丹溪云榴者留也性滯戀膈成痰病人須戒之多食傷肺損齒少食亦能潤咽止渴有甘酸二種甘者可食酸者殼可入藥
實殼酸無毒主澁腸止赤白痢收目淚治漏精及糞前見血又治筋骨風腰脚不遂行步攣急疼痛陰乾微炒用之
花百葉者主心熱吐血及衄血等陰乾爲末吹鼻中立止金瘡刀斧傷破流血取半升入石灰一升爲末傅之少時血斷便差
東行根皮療蛔蟲寸白蟲治女子血脈不通赤白帶下灸乾濃煎服之凡使根殼先漿水浸一宿微炒陳久者良
紅杮無毒味甘寒解酒止渴除胃熱與蟹同食腸中疼蒸治小兒秋痢泄蒂止咳逆聲連連皮甘益脾和米屑
杮朱果也故有牛心紅珠之稱日乾者名白杮火乾者名烏杮其白杮皮上凝厚者謂之杮霜
紅杮解酒毒止口渴除胃熱與蟹同食令腹痛大瀉蒸熱與小兒食治秋痢
杮蒂澁主𩚚逆嘔噦單煮服之一云凡使須極小杮蒂故謂之丁香杮蒂
杮實皮甘補脾厚胃澁腸和米初蒸糕與小兒食之妙
杮乾性平潤肺心化痰止咳又止血耳聾鼻塞氣可通建胃厚腸止痢洩火乾稍緩性亦同服藥欲吐者堪嚙
日乾者性平療肺痿心熱化痰止咳止吐血潤喉聲丹溪云屬金而有土爲陰有收之義止血治嗽可爲助也耳聾鼻塞者乾杮三枚和粳米豆豉煮粥食之卽通其氣又建脾厚胃消瘀澁中治腸澼不足止瀉止痢殺腹中蟲多食去面皯及金瘡火瘡生肌止痛單方乾杮三斤用蜜半斤酥一斤煎之每日食三五枚療男婦脾虛肚薄食不消化又産後咳逆氣亂水煮熱呷之
火乾者性煖功用大同服藥口苦欲吐者食少許立止
一種椑色靑性冷甚於杮味甘無毒主壓石藥發熱利水解酒熱去胃熱止渴潤心肺除腹臟冷熱久食寒中不入藥用惟油堪作漆
橙皮味辛甘且芳能消惡氣滿胃腸醒酒化食袪風氣穰主惡心去汁良
橙大於橘而香皮厚而皺氣平無毒散腸胃惡氣醒酒消食去胃中浮風氣療癭氣殺魚蟲毒發虛熱瘰癧
穰味酸多食傷肝氣又洗去酸汁細切和鹽蜜煎成膏食之治惡心胃中浮風
橘肉甘者能潤肺酸者聚痰不足貴諸柑醒酒渴最佳臟虛寒人莫貪味
橘肉甘者潤肺止渴開胃寬胸畏冷者或煨或蒸食之
柑有蜜陀柑木柑黃柑乳柑石柑沙柑朱橘乳橘山橘金橘之類大同小異味皆甘酸而寒解熱止渴潤燥生津多食戀膈生痰滯肺傷脾冷中作泄病者忌之
櫻桃甘溫百果先益脾悅志顔色鮮止痢澁精　扶陽氣多食發熱吐風涎
以其形肖桃故曰櫻桃三四月初間最先百果而熟得正陽之氣無毒主調中益氣悅神美志令人好顔色止水穀痢洩精回陽氣丹溪云屬火而有土性大熱而發濕多食發虛熱吐痰舊有熱病嗽喘及闇風人忌之
葉搗傅蛇毒絞汁服防蛇毒內攻
東行根殺寸白蚘蟲
楊梅乾酸溫微毒善止酒嘔消宿食化痰和臟滌胃腸刀斧傷時無痕迹
生者酸甚聚痰發熱損齒及筋乾作屑臨飮酒時服方寸匕止吐酒消宿食化痰和五臟蕩滌腸胃煩憒惡氣燒灰服能斷下痢
根皮煎湯洗惡瘡疥癬忌生葱
魯般方治一切刀斧傷損瘡不可者用鹽楊梅不拘數連核杵如泥揑成餅子收竹筒中遇損破卽塡補之止血生肌無瘢痕絶神
李子苦甘治肝病骨間勞熱須㬰淨核仁消瘀通小腸根皮止痢奔豚定
無毒肝病宜食去骨節間勞熱除痼熱調中久食令人虛熱臨水食發痰瘧又不可與白蜜雀肉同食
核仁苦平無毒主僵仆躋瘀血骨痛內傷利小腸下水氣除腫滿皮女子小腹脹滿入藥泡去皮尖
根白皮大寒主消渴止心煩逆氣奔豚脚氣熱毒煩躁女人卒赤白下男子赤白痢去粗皮灸黃色水煮服之
花平主小兒壯熱痁疾驚癎作湯浴之
榛子味甘無毒平益人氣力健人行若令多食難飢餓厚胃寬腸四體輕
榛盛也一云從秦生於秦地也主益氣力寬腸胃調中開胃令人不飢健行軍行食之以當粮
榧實甘平進飮食能通榮衛助筋力五痔三蟲是主方啖多引火傷肺極
榧文木也爾雅翼云有美實而材光文彩如栢斐然成章也無毒主消穀令人能食行榮衛助筋骨明目輕身五痔人常如果食之愈東坡詩云驅除三彭蟲已我心腹疾治寸白蟲日食七顆七日滿其蟲皆化爲水兼治蠱毒鬼疰丹溪云屬土與金而有火多啖引火入肺大腸受傷作泄
銀杏
俗名白果味甘寒有毒淸肺胃濁氣化痰定喘止咳多食昏神殺人
柰子
味苦寒無毒補中焦諸不足和脾益心治飽食多肺壅氣脹病人忌多食
林檎
樹似柰實比柰差圓六七月熟有甘酸二種甘者早熟味肥美酸者差晩熟爛乃堪啖氣溫無毒主消渴下氣消痰止痢泄精霍亂肚痛多食發熱澁氣好睡發冷痰生瘡癤脈閉不行
茨菰
葉似箭鏃根黃似芋而小煮熟可啖本草名烏芋味苦甘微寒無毒主消渴胸痺胃熱溫中益氣消黃疸風毒開胃下食明耳目不可多食
葧臍
苗似龍鬚草靑色根黑如指大皮厚有毛味甘可生啖下石淋服丹石人相宜以其能解毒也若作粉食之厚腸胃令人不飢但此二物皆非美味多食發百病生瘡癤小兒食之臍下痛孕婦食之動胎得生姜良
獸部
猪肉寒中味甘鹹昏神閉血引風痰四蹄五臟幷腸膽補虛治病還相兼卵主五癃乳主癎膏𦚟潤肺補漏巖
猪水畜也其味甘美而鹹其氣微寒先入腎其性暴悍故食之多者昏神氣閉血脈弱筋引風痰動火令人暴肥少子臟疾心氣瘧病金瘡人忌之養生家不與牛肉蕎麥同食
四足甘寒補中氣滑肌膚去寒熱下乳汁煮汁洗一切瘡疽傷撻
懸蹄卽前蹄腕性平主五痔伏熱在腸腸癰內蝕
心熱主驚邪憂恚血虛多食反耗心氣忌與吳萸同食
肝溫主冷泄赤白臟虛脚氣水腫肝熱目赤女子陰中痒痛炙熱內之　當有蟲出以五味和食則補肝氣
脾主脾胃虛熱和陳皮人參姜葱陳米煮羹去陳皮等食之
肺微寒補肺與白花菜同食令發霍亂
腎卽腰子性冷和腎氣利膀胱補虛勞消積滯單食久食令人少子冬月食之損眞氣
肚微溫補虛羸骨蒸勞熱血滯氣弱大補中氣止渴止痢竝小兒疳瘡殺勞蟲孕婦九箇月宜食之
腸臟補下焦虛竭去大小腸風熱止小便數口渴
膽　苦寒主傷寒熱渴潤燥通便入心通脈內傷骨蒸勞極小兒疳蛔熱瘡其膽中黃主金瘡血痢
卵甘溫無毒主五癃邪氣攣縮奔豚驚癎癲狂鬼疰陰乾勿令敗
乳汁主小兒驚癎天弔大人猪鷄癎病乳頭治同
肪膏潤肺利血脈治皮膚風熱殺蟲及諸癰疽惡瘡治五疸下胞衣蒸食或浸酒服之漏瘡鼠瘰及頭髮不生竝外傅或煎膏藥貼之吹妳惡寒壯熱冷水浸貼熱則又易蜈蚣蟻子入耳炙令香安耳孔自出臘月亥日收之不壞忌烏梅解斑猫芫靑毒
𦚟膏主肺痿咳嗽膿血和棗肉浸酒服之亦主冷痢痃癖多服損陽
舌健脾令人能食
齒主小兒驚癎燒灰服兼治蛇咬
腦髓主風眩腦鳴塗凍瘡手足皸裂
血主奔豚氣風頭眩淋瀝及海外瘴氣又蛇入口幷七孔中割母猪尾血滴口中卽出
骨燒灰爲末水下方寸匕解諸果毒
耳中垢主蛇傷
猪膚卽皮上垢膩甘寒無毒治傷寒客熱下痢咽痛胸滿心煩
屎主天行熱病寒熱黃疸濕痺蠱毒取東行牝猪者水浸一宿去渣服之又燒灰傅諸瘡幷小兒白禿已上俱用牯猪者佳
野猪肉勝似家猪久痔腸風人可咀黃止諸血疳與癎脂飮産婦乳有餘
形如家猪但腰脚長毛褐雄者肉甘美無毒靑蹄者勿食肉色赤者補五臟長肌膚久痔腸風下血灸食不過十頓癲癎病水煮服之不動風氣所以勝家猪也
黃在膽中味辛甘平無毒主金瘡止血鬼疰癲癎及小兒疳氣客忤天弔陰乾硏水服之
脂除風腫毒瘡疥癬浸酒服之令婦人多乳連進十日可供三四孩兒本來無乳者亦有
外腎和皮燒灰存性米飮下治崩中帶下腸風下血血痢
豪猪肉甘美多膏不可多食發風氣利大腸令人虛羸肚詳蝟皮條下
獾猪肉甘美作羹食之下水腫治久痢大效瘦人食之長肌肉肥白其脂治傳屍鬼氣肺痿
江猪肉平酸補氣食多令人體重汁健脾胃令人能食
牛肉甘平益胃脾消腫止渴洩尢宜更健筋骨輕腰脚髓溫骨髓補中衰肚葉和中肝明目膽治驚風痰熱兒
孟詵云牛者稼穡之資不多屠殺自死者血脈已絶骨髓已竭不堪服食黃牛發藥毒動病不如水牛蓋黃牛溫而水牛冷故也常食黃牛爲妙瘧疾後亦忌之養生者忌與黍米韭薤同食十二月食之傷神
肉無毒安中益氣養脾胃消水腫除濕氣止消渴幷吐洩補虛弱强筋骨壯腰脚
髓甘無毒塡骨髓補中益氣續絶傷止泄瀉消渴以酒服之止吐衄崩帶腸風瀉血水瀉燒灰用又和地黃汁白蜜等分作煎服治勞瘦
肚甘平和中益脾胃百葉肚主熱氣水氣丹毒解酒勞幷痢
肝甘凉明目平肝氣北人牛瘦多蛇從鼻灌之則爲獨肝有大毒食之痢血至死
膽苦大寒可和丸藥除心腹邪熱煩渴口舌焦燥益目睛利大小腸治小兒驚風痰熱疳濕
心主虛忘
腎補腎精大抵五臟主人五臟也
懸蹄主婦人崩中漏下赤白無子陰莖功同
腦髓主消渴風眩
齒主小兒牛癎
口中涎主反胃終身不噎
耳中垢封癰腫鼻疳瘡
屎寒主霍亂消渴黃疸水腫皷脹癥瘕脚氣小便不通微火煎如糖服之湯火灼頭瘡白禿五色丹毒及鼠瘻惡瘡己有膿血者以熱屎傅之或燒灰鷄子白調傅又塗門戶辟惡氣置席下止小兒夜啼
尿主水腫腹脹脚滿利小便漸漸以銅器取新者服二三升愈
牛黃牛角䚡別見前卷
正胃散用牛喉末陳米飮調服治膈食
羊肉味甘性大熱補臟虛寒形羸劣安心止汗又止驚益腎壯陽堅骨節骨治寒中頭退熱血止諸血及暈血
羊有三四種以北地靑色者入藥有一種無角白羊亦堪食北地驅至南方筋力勞損亦不益人南方羊受濕喫毒草故不及
羖羊肉無毒治五勞七傷臟氣虛寒形體羸劣補中益氣安心止汗止驚益腎氣壯陽道堅筋骨健腰膝婦人産後虛羸脾胃冷氣字乳餘疾及頭腦風眩小兒驚癎惟素有痰火者食之骨蒸殺人時疾瘧疾瘡痍初起皆忌孕婦亦不可多食皆以其熱也若虛人癰疽潰後則宜古人以之比黃芪養生者忌與酒同食六月食之傷神
心主憂恚隔氣有孔者殺人
肝令主肝風虛熱目赤及天行後嘔逆不食若合猪肝梅子小豆同食傷人心
肺主咳嗽止渴三月至五月其中有蟲如馬尾不可食
腎主補精壯陽陰痿治耳聾盜汗脚膝無力
肚補胃治虛羸盜汗溺數及水氣在脇不食煩熱和白朮作湯食之
膽平主靑盲赤障白膜風淚
骨熱主虛勞寒中羸瘦嫰脊骨治腎冷腰痛轉動不得搗碎煮爛和蒜虀或酒空心食之
脛骨熱治牙齒疎豁疼痛火煆爲末入飛鹽二錢和勻每早擦牙齒上以水漱去
齒主小兒羊癎寒熱
頭凉治骨蒸腦熱頭眩明目止小兒驚癎
血主女人産後中風血悶血暈欲絶或下血不止飮一升卽愈卒驚悸九竅出血取新血熱飮卽止治硫黃毒發氣悶飮一合效
脂治遊風幷黑䵟又能柔銀軟銅
髓甘溫無毒主男婦陰氣不足利血脈益經氣以酒服之
皮補虛勞去一切風治脚中虛風去毛作臛食之
屎燔之主小兒洩痢腸鳴驚癎兼理聤耳生髮毛及箭鏃木刺入肉猪脂和塗自出煮湯服治大小便不通燒煙熏鼻主中惡心腹刺痛熏瘡療諸瘡痔瘻等
角治見前卷
羚羊肉肥軟益人兼主冷勞山嵐瘧痢婦人赤白帶下但此羊多啖石香茹故腸臟熱人不宜多食
山羊肉味甘於家羊食之健人筋力其皮可爲靴履
馬肉有毒味苦冷除熱壯筋馬癎惺脛骨降火代芩連莖益精氣陰强猛驢肉甘凉療風狂尿治反胃吐不省
易曰乾爲馬言行健也入藥用白者爲勝得金之正色也
馬肉主消熱下氣壯筋骨强腰脊强志輕身又馬癎動發無時筋脈不收周痺肌肉不仁用肉煮粥或五味和食之凡食須淸水搦洗三五次以去毒煮得爛熟方可食食後以淸酒啜之忌與蒼耳生姜同食有瘡疥人勿食馬病疥及馬自死者不可食五月食之傷神
脛骨甘寒可代黃芩黃連以治痰火之疾中氣不足者用之火煆過細硏用
陰莖味鹹甘平無毒主男子陰痿不起益精氣有子凡使須當春遊牝時力勢正强者生取得陰乾百日剉用
心主喜忘患痢人忌食
肝有毒食之殺人
肺主寒熱莖痿
懸蹄白者主白崩赤者主赤崩
眼主驚癎
齒主小兒驚癎水磨服
頭骨主多睡作枕枕之
尾主小兒馬毒客忤取尾於兒面前燒之令兒吸煙氣而愈
屎微溫主吐下血鼻衄及婦人崩中金瘡止血男子易病産後百病絞汁和酒服之又杖瘡打損患瘡腫中風疼痛者炒熨五十遍極效多年惡瘡痛及剝馬被骨刺中毒欲死者傅之或燒灰傅之效馬咬馬汗毒亦效
尿微寒主消渴破癥瘕積聚男子伏梁積疝婦人瘕疾銅器承飮之頭瘡白禿惡刺瘡乳腫取屎熱漬洗之
驢肉無毒黑者最良主療風狂解心煩治憂愁不樂安心氣多食動風脂肥尢甚
尿鹹平小毒主反胃吐食不止每二合旦晩溫飮之效兼破癥癖下水毒治牙齒痛
屎熬之熨風腫瘻瘡絞汁服主心腹卒痛諸疰忤
脂治久瘧久聾癲狂不語不識人和酒服之惡瘡疥癬風腫硏爛傅之眼中息肉和石鹽點兩眥頭一月卽效
皮和毛煎膠治一切風毒骨節疼痛取其發散皮膚之外也仍須烏者取其水色以制風熱之義也凡腹中物食之皆令筋急
騾肉辛溫小毒性頑劣食之不益人孕婦忌食
牛乳甘寒補血虛淸熱止渴潤肌膚羊乳性溫補腎氣更潤心肺咬蜘蛛酥酪醍醐俱乳作馬驢乳同治熱軀
千金方云乳酪酥煿常食之令人有筋力膽幹肌體潤澤多食亦令人膨脹泄利臟寒冷氣人禁服
牛乳無毒補虛羸解熱毒養心肺止煩渴潤皮膚煎蓽撥服治氣痢凡服乳必煮一二沸停冷服之熱食卽壅不欲蝢服欲得漸消與酸物生魚相反令人腹中結癖凡用牛乳屎尿黑牛勝黃牛
羊乳甘無毒補腎虛益精氣仍潤心肺止消渴利大腸兼治卒心痛及男婦中風小兒驚癎口瘡舌腫又蜘蛛咬腹大如孕遍身生絲生飮之卽愈蜒蚰入耳取灌耳中卽化成水
馬驢乳性治大同
酥味甘微寒白肥補五臟除肺痿心熱吐血
酪味甘酸寒無毒主熱毒止渴除胸中虛熱膈痛身面上熱瘡丹疹和鹽煮熱摩之餘與牛羊乳治同
醍醐作酪時上一重凝者爲酪其面上如油者爲醍醐熬之卽出不可多得性滑以物盛之皆透惟鷄子殼及葫瓢盛之不出味甘平無毒治一切肺病咳嗽膿血不止及風濕痺氣皮膚瘙痒通潤骨髓止驚悸明目補虛其功優於酥也
乳腐微寒潤五臟利大小便益十二經脈微動氣小兒赤白痢細切醋漿水煮一十餘沸食之效已上四種乃牛乳羊乳馬乳或各或合爲之四種之中牛乳爲上羊次之馬又次之而驢乳性冷不堪入品矣
狗肉鹹溫最補陽陰虛孕婦豈宜嘗莖治男痿幷女帶血醫橫産及癲狂乳點靑盲經十載頭骨壯陽傅諸瘡
狗叩也叩聲吠以守也肉鹹酸有毒壯陽道補下元益氣血煖脾胃厚腸臟食近腰連腎者佳黃色牡狗爲上黑白次之血極香美去血食之不益人狂犬及自死者不可食陰虛人食之發熱難治孕婦食之令兒無聲又不可與大蒜同食九月食之傷神古云山藥凉而能補犬肉煖而不補
陰莖鹹平無毒六月上伏日取陰乾百日用治勞傷陰痿不起令强大有子除女人帶下十二病
白狗血鹹溫無毒主臨産橫生血上搶心若孕時服之令生子不出又治癲疾發作及鬼擊腹痛失血取熱血飮之幷塗身上卒得瘑瘡常對在兩脚塗之立愈
乳汁主十年靑盲取白犬生子目未開時乳汁注目中狗子眼開卽愈
頭骨平補虛壯陽治頭風眩主崩中帶下血痢燒灰酒下金瘡止血生肌諸瘡瘻妬乳癰腫燒灰傅之附骨疽及魚眼瘡燒煙薰之餘骨主補虛止小兒客忤驚癎令婦人有子黃色者佳火煆硏用
腦髓主頭風痺下部䘌瘡鼻中息肉
膽苦平小毒主明目鼻𪖵鼻中息肉去腸中膿水又治撲損刀箭瘡熱酒調服瘀血盡下塗諸惡瘡痂瘍有效又膽中黃謂之狗寶治肺經風毒痰火癰疽惡瘡犬夜吠月發狂者多有之然必自採乃得其眞入藥用乾豆腐抭一竅入黃於中間合定水煮半日細硏用
心主憂恚
肝主脚氣衝心
腎主腎冷
齒主癲癎痘疹
四脚蹄煮飮之下乳汁
山狗形如家狗脚微短好食鮮果肉味甘美皮可爲裘在處有之蜀中出者名天狗
象肉味淡不堪飡皮可煎膏貼瘡瘢牙調漩溺祛勞癎屑善生肌出刺鑽胸前橫骨能浮水膽用塗瘡目疾安
象相也大也言其形也肉味淡不堪噉多食令人體重身有十二種肉以配十二辰屬皆有分界惟鼻是其本肉象孕五歲始産六十歲骨方完足
皮煎膏藥去腐生新易於歛口
牙治小便不通生煎服之小便多燒灰服之骨蒸勞風癎熱灸令略黃剉末用之生爲屑主諸瘡痔瘻生肌塡口最速入諸鐵及雜物刺入肉刮屑和白梅水硏傅之立出若刺及諸骨骾在喉中者水調服之凡使舊牙梳尤佳
胸前小橫骨燒灰酒下令人能浮水出沒
膽不附肝隨四時在四腿諸肉中春前左夏前右秋後左冬後右主明目治疳以淸水和塗瘡腫上差含口中治口臭
眼睛主目疾和乳汁點之
虎肉酸平袪邪瘧壯氣又能止嘔惡豹肉大同健骨筋脂善生髮塗腦角
虎肉無毒治瘧疾益氣力止嘔吐惡心食之入山辟邪魅虎見益𠂽藥箭射處有毒熱食損齒小兒齒未生不宜食正月食之傷神其脛骨等見前卷但虎鹿兎壽俱千歲五百歲毛俱變白熊五百歲能化爲狐狸獮猴八百歲化爲猨猨五百歲變爲玃玃一千歲變爲蟾蜍狼壽八百歲三百歲善變人形
豹肉酸平無毒主安五臟補絶傷輕身益氣壯筋骨强志氣久服耐寒暑令人猛健正月食之傷神寢其皮可以袪瘟疫辟鬼魅神邪
脂合生髮藥朝塗暮生
頭骨燒灰淋汁浴頭去風屑齒骨極堅刀不能斫火不能燒有詐爲佛骨以誑俗
熊掌食之風寒當膏肉治痺急筋强膽苦明目塗瘡痔小兒驚風積癎良殺蟲消疸止久痢古人夜讀作丸嘗
熊雄也猛噉多力能㧞大木故書曰以有熊羆之士以力言也熊掌是八珍之數須用酒醋水同煮乃可熟此物能擧木引氣不食飢則自舐其掌故美在其掌久食之可禦風寒諸疾
膏與肉味甘微寒無毒主風痺筋骨不仁補虛損殺勞蟲去頭瘍白禿面上皯皰久食强志輕身凡腹中有積聚痼疾者食之終身不愆十月食之傷神雷公云每脂一斤入生椒十四粒同煉去革膜收甁中任用若與猪脂燃燈煙入目中卽失明但熊惡鹽食之卽死
膽苦寒點眼去翳開盲塗惡瘡痔瘻最良治小兒風熱驚癎殺疳蟲療黃疸止久痢古人敎子夜讀粉苦參熊膽爲丸與之呑一二枚以資勤苦者蓋夜讀久則血不歸肝而火衝頭目朝旦面黃用此降火和肝則血脈流通津液暢潤痰火瘡疥之病從何而生服苦之意與此相同又云其膽春在首夏在腹秋在左足冬在右足然亦多僞欲試之取粟顆許滴水中一道若線不散者眞入藥別硏
羆大於熊貔似虎猫小於虎而淺毛三獸俱陽物功用同熊虎
鹿肉補虛又療風血止諸血治肺癰陰痿腰疼俱可服髓堅筋骨治傷中麋肉補氣脂逐痺虛勞血病羨角茸
鹿肉甘溫無毒益中氣調血脈補虛羸生肉貼中風口偏左患貼右右患貼左正卽除之蹄肉主諸風脚膝疼痛頭肉主消渴夜夢九月後正月前食之則宜五月食之傷神凡餌藥之人不可多食能解藥力
血主肺痿肺癰吐血衄血及崩中帶下止飢渴充氣血起陰痿止腰痛生刺和酒服之
髓甘溫主男婦傷中絶脈筋骨急痛咳逆以酒和服又同地黃煎膏塡骨髓蜜煮食壯陽令人有子腦髓堪入面脂
脂主癰腫死肌四肢不隨治頭風通腠理
腎平補腎壯陽及腎氣虛損耳聾作酒及煮粥食之
筋主勞損續絶
骨甘熱補虛勞安胎下氣浸酒療風虛
齒主留血氣鼠瘻心腹痛
角茸膠見前卷大抵鹿之一身皆能益人野族第一品也或脯或煮或蒸俱宜和酒食之
麋肉甘溫補中益氣健腰脚不可合雉鰕生菜梅李果實同食
脂辛溫通腠理柔皮膚療癰腫惡瘡死肌風寒濕痺頭風腫痛如面生皰瘡塗之卽差
骨除虛勞最良煮骨汁釀酒飮之令人肥白美顔色
角甘溫無毒補一切血病止血益氣添精壯陽治風痺腰脚不仁亦可煎膠
茸服之功同鹿茸先軰云鹿茸補陰麋茸補陽一云鹿勝麋一云麋勝鹿要知麋性與鹿性一同盡皆甘溫補陽之物有謂鹿骨麋肉近陰則痿者全非
麞肉益人治心麤骨止洩精釀酒哺臍下有香仍補損麂肉甘平痔可除
道家以麞鹿肉爲白脯不是腥膩故也味甘溫無毒補人心麤者食之減性膽小者食之愈怯八月至十一月食之甚美餘月食之多則動氣
骨鹹平主洩精益精釀酒有補下之功
髓益氣悅顔
臍下有香治一切虛損
麂肉無毒主五痔病以姜醋食之大效多食發痼疾瘡癤墮胎
頭骨燒灰飮下治鬼疰飛屍
皮可作履
兎肉甘平不益人腦髓皮毛救産屯頭止頭眩肝明目屎治痔疾血來頻
兎吐也言生子從口中吐出肉多食損元氣弱陽事　令人痿黃若合白鷄肉食面發黃合獺肉食病遁屍合姜橘食令心痛霍亂孕婦忌食二月食之傷神兎死眼合者殺人衍義云兎有白毛者全得金氣也入藥尢效餘兎至秋深時則可食金氣全也纔至春夏其肉味變
腦髓滑産塗凍瘡手足皸裂
頭骨平無毒主頭眩痛癲疾和皮毛燒灰爲丸酒下主難産催生幷産後胎衣不下瘀血衝心脹痛欲死者極效産後陰下脫單燒頭末傅之癰疽惡瘡取頭細剉甑內蒸熟塗帛上貼之
骨主熱中消渴小便不禁
肝主明目退翳和決明子末爲丸每晩白湯送下
屎主痔瘡疼痛下血不止慢火炒黃爲末每三錢入乳香末五分酒下小兒月蝕爛瘡取屎內蝦蟆腹中燒灰傅之
狸肉甘溫味最佳骨醫痔瘻效堪誇諸疰刺皮攻心腹頭骨治噎及風邪家狸甘酸主勞瘵能消鼠癧滿頸遮
狸理也脊間有黑理一道其類甚多有也節狸玉面狸風狸香狸肉甘無毒食品佳者也或作羹食或炙末酒下治與骨同
骨主痔瘡鼠瘻灸爲末和麝香雄黃爲丸服甚效又治風疰屍疰鬼疰毒氣在皮中淫躍如鍼刺者心腹痛走無常處及惡瘡遊風食野烏中毒俱燒灰服頭骨尤良單炒爲末治噎病不通飮食燒灰酒下治一切風又頭蹄骨等分酥灸爲末空心粥飮下一錢治瘰癧腫硬疼痛久不愈者效
陰莖主女人月水不通男子陰㿗燒灰東流水送下
屎主寒熱鬼瘧發無期度者燒灰用之極效
家狸卽猫也肉微寒主勞瘵骨熱痰多又治鼠瘻腫核疼痛已有瘡出膿血者煮作羹空心食之蝎螫人痛不止以屎塗之
狐肉補虛治健忘更消冷積及惡瘡心肝生服治妖魅莖主絶産陰中痒
狐性疑疑則不可以合故從孤肉甘溫有毒主補虛勞精神恍惚健忘語言無度兼消五臟積冷治惡瘡疥蠱毒作羹食之
心肝生服治狐魅肝燒灰治風五臟及腸主小兒驚癎
陰莖主女子絶産陰痒小兒陰㿗卵腫
膽主卒暴兦溫水微硏灌入喉中卽活臘月收雄者佳
屎燒之辟惡去瘟病治一切惡瘻中冷息肉爲末新汲水下一錢正月取在木石上尖頭硬者佳
頭尾灰治牛疫以水飮之
獺肉甘寒療時疫逐水通腸宜少食肝治咳嗽傳屍勞屎主魚臍瘡浸蝕
獺瀬也好生灘瀬又獺祭魚知報本非無頼者肉及五臟主時疫瘟病及牛馬疫皆煮汁停冷灌之消水腫脹滿利大小腸女人經絡不通血脈不行亦治男子多食損陽
肝甘溫有毒主虛勞骨蒸上氣咳嗽傳屍勞極腸風下血幷鬼疰蠱毒魚骾竝燒灰服之諸畜肝皆葉數定惟此肝一月一葉十二月十二葉其間又有退葉用之須見形乃可不然多僞
腎主益男子
膽主眼翳黑花不明
骨治嘔噦不止
爪主魚骨骾取爬項下或煮汁飮之卽下
皮毛作服領不著塵垢孕婦帶之易産作褥及襪主水癊病亦可煮汁服之
屎主魚臍瘡硏爛傅之
駱駝
生西北界人家畜養者峯蹄最精入藥不及野者其脂在兩峯肉間性溫無毒治風下氣壯筋潤皮膚可柔金屎主一切風疾頑痺皮膚搔痒死肌筋皮攣縮踠傷筋骨火灸摩之取熱氣入肉和米粉作煎餠食療痔及惡瘡毒腫漏爛竝和藥傅之以屎爲末搐鼻中治鼻衄
𧲣
肉酸食之無益瘦人脂肉損人精神
皮熱有毒主冷痺脚氣灸熱纏病上卽差疳痢腹中諸瘡燒灰酒下
狼
肉辛可食老狼頷下有懸肉行善顧疾則不能鳴則諸孔皆沸其喉結日乾爲末入半錢於飯內食之治噎病甚效
屎燒煙直上故烽火用之燒灰傅瘰癧其屎中骨燒灰服黍許止小兒夜啼
䏶下筋如織絡小囊大如鴨卵人有犯盜者熏之脚攣因之獲賊也
狽前足短先知食所在以示狼狼負以行匪狼不能動肉可食
獼猴
肉酸平無毒主諸風勞釀酒彌佳爲脯主久瘧
頭骨燒灰酒下主瘴瘧鬼瘧不定作湯辟驚邪鬼魅寒熱
手主小兒驚癎口噤
屎主蜘蛛咬
皮主馬疫氣人家養者竝不主病爲其食息雜違其本眞也
諸血
諸獸之血主補血不足及血枯皮皴面無顔色竝生飮之又解諸藥毒菌毒止渴除煩熱食筋令人多力
六畜毛蹄甲
謂牛馬猪羊狗鷄也味鹹平有毒主鬼疰蠱毒寒熱驚癎癲痓更宜於各品類中叅之
敗鼓皮
平以黃牛皮者爲佳主蠱毒用穿敗者燒灰酒下病人卽呼蠱主姓名仍往令其呼取蠱便差
禽部
丹雄鷄甘溫無毒女子崩中赤白沃止血補虛更溫中冠血滴口自縊復
丹言色也雄壯也陽氣壯也鷄稽也稽侯日將至巽位感動其氣而鳴故巽爲鷄爲風肉主女子崩中漏下赤白沃止血補虛溫中久傷乏瘡
冠血主自縊死心下溫者刺血滴口中男雌女雄卽活百蟲入耳滴之卽出小兒卒驚似有痛處而不知疾狀臨兒口上滴少許差兼療乳難白癜風諸瘡浸淫瘡馬咬人瘡毒腫疼痛蜈蚣咬竝取塗之
烏雄鷄甘溫補中空心食之氣血充止心腹痛除麻痺安胎續骨排瘡膿肝能强陰膽明目腸胵澁尿與腸風
微溫無毒主補虛弱取一隻治如食法以五味炊爛食之生卽反損又止心腹痛除風濕麻痺安胎治折傷攻癰疽
肝及左翅毛主强陰
膽療目不明肌瘡
腸主遺溺小便不禁
䏶胵裏黃皮微寒無毒主洩利小便遺溺除熱止煩止洩精尿血腸風瀉痢婦人崩中帶下小兒瘧疾鵝口不乳竝宜燒灰用之
頭主殺鬼
心主五邪
肪主耳聾
翮羽主下閑血
血主中惡腹痛踒折骨痛乳難痿痺及馬咬瘡剝馬被刺熱血浸之
屎白微寒主消渴破石淋消皷脹風痺又齒痛燒末綿裏安痛處咬之蜈蚣咬醋和傅之子死腹中濃煎煮粥食之産後小便不禁及妬乳癰腫燒灰酒下
抑論諸鷄補虛羸之最要故食治方中多用之有風人及患骨熱人不宜食小兒未斷乳食之生蛔蟲又不可合犬肝腎芥菜同食合兎肉食成泄痢合水鷄食作遁屍六指玄鷄白頭及自死足爪不伸者不可食抱鷄肉及蜈蚣傷者食之殺人發疽凡用鷄膽心肝腸肪䏶胵糞等以烏雄鷄爲良卵以黃雌頭以丹雄翮以烏雄鷄爲良大抵丹者入心白者入肺黑者入腎黃者入脾總皆歸於肝也丹溪云屬土而有金與木火性補故助濕中之火病邪得之則劇然非但鷄而已魚肉之類皆助病者也
烏雌鷄要骨亦烏下乳治痺攻癰疽安心定志益胃氣破瘀生新最補虛
骨毛俱黑者爲上治乳難乳癰風寒濕痺攻癰疽排膿安心定志除邪辟惡氣益胃氣壯顔色破腹中宿血生新血補産後虛羸
白雄鷄甘酸微溫調中下氣療狂言止渴利便消丹毒雌者味同補下元止渴澁腸止漏血男勞女産入饔飱
白毛烏骨者佳主調中下氣安五臟療狂邪傷中消渴利小便消丹毒
白雌鷄補五臟勞傷潤肺益腎止消渴腸癖洩利及小便不禁婦人崩中下血赤白漏下産後虛損等證
黃雌鷄甘酸助陽止洩止精煖小腸更消水癖幷水腫肋骨又治兒瘦黃
性平無毒補精助陽氣補益五臟續絶傷止腸癖洩利止洩精小便不禁又和赤豆同煮爛幷汁食之主腹中水癖水腫其肋骨主小兒羸瘦食不生肌
鷄子甘平除煩熱淡煮却痰益氣血蠟煎治痢酒治風白療目赤火燒裂殼能出汗磨翳睛衣止久嗽敷瘡癤
生絞入藥除煩熱及孕婦天行熱疾狂走豁開淡煮大能却痰潤聲養胃益心血止驚和蠟炒止久泄疳痢和黑豆入酒服治癎痓賊風麻痺黃熬油和粉傅頭瘡
卵白微寒療目赤火燒瘡除心下伏熱止煩滿咳逆小兒下洩婦人産難胞衣不出醋漬一宿療黃疸多食動心氣和葱食氣短和鼈食損人又不可合獺肉蒜李同食
卵殼細硏磨障翳又傷寒勞復炒黃爲末熱湯下汗出卽愈
卵中白皮名鳳凰衣主久咳結氣得麻黃紫菀和服之立已小兒頭身諸瘡燒灰猪脂調傅
白鵝肉冷全無毒解熱止渴煮湯服膏潤肌膚灌耳聾毛燒灰治噎氣促蒼鵝有毒發瘡膿水毒射工效更速
鵝自鳴聲也有蒼白二種白鵝肉解五臟熱止渴煮汁飮之多食令人霍亂發痼疾惟丹石人相宜
膏微寒潤肌膚療手足皸裂卒耳聾以膏灌之
毛燒灰主噎及小兒驚癎極者
蒼鵝肉冷發瘡膿毛主水毒射工又飮其血及塗身屎可傅蛇蟲咬毒陳藏器云白鵝不食蟲主渴爲勝蒼鵝食蟲主射工爲勝
卵溫補中益氣補五臟食多傷胃滯氣發痼疾
白鴨肉寒補勞虛和臟利水熱風袪屎消蓄熱幷瘀痢卵冷能令背悶拘野鴨補中消食毒專治小瘡遍體軀
鴨鴨自呼名也或曰可押故謂之鴨有家野二種
家鴨肉味甘無毒補虛和臟腑利水道療風虛寒熱消熱毒止驚癎解丹毒止痢血
屎主散蓄熱熱毒瘀痢解結縛殺石藥金銀鈇毒爲末水調服之熱毒瘡腫幷蚯蚓咬和鷄卵白傅之
卵微寒治心腹胸膈熱多食發冷氣令背膊悶小兒食脚軟惟鹽淹者稍可
血主解諸毒野葛毒刺項中熱血飮之
頭主水腫通利小便煮服之凡鴨白毛烏骨者爲上黃雌鴨最補綠頭靑頭鴨佳黑鴨滑中發冷痢脚氣凡鴨老者佳嫰者有毒肉與卵同鱉食害人
野鴨名鶩性凉無毒肉主補中益氣補虛助力和胃氣大益病人消食利水導熱毒去風氣及惡瘡癤腫殺臟腹一切蟲又身上諸小熱瘡多年不可者多食卽差九月後立春前食之絶勝家鴨雖寒不動氣但不可與木耳胡桃豆鼓同食
肪甘主風虛寒熱水種
一種小者名刀鴨味最重食之更補虛又一種名油鴨其味更佳
雁肪無毒味甘平拘急風攣氣不盈血滯偏枯須久服肉性相同食不輕
雁陽鳥也從隹在廠下宿干水厓也從人何也取執摯奠摯爲意也肪厚脂也主風攣拘急偏枯麻痺血氣不通利取四兩煉烊濾過每日空心煖酒調服一匙久服益氣力壯筋骨長鬚髮聦耳輕身耐老殺諸藥石毒又和黃豆作丸補勞瘦肥白人六七月食之傷神衍義云人不輕易食者謂其知陰陽之升降分長少之行序熱則卽北寒則卽南以就中和之氣所以爲禮幣者取其信也其毛自落者小兒帶之療驚癎
雉肉微寒却補中止洩止渴最有功更除痰壅氣上喘疥瘡五痔食之凶
俗名野鷄無毒主補中益氣力止洩痢小便多治消渴及痰氣上喘除蟻瘻衍義云雖野味之貴食之損多益少秋冬食之有補餘月有小毒食之發諸瘡疥五痔痼疾又不可與胡桃木耳蕈菌蕎麥麪葱豉同食發頭風心痛人食令人瘦
鷓鴣甘溫微有毒能補五臟更明心專救瘟瘴欲死者酒煮服之自酌斟
鷓摭也鴣苦也謂啼聲摭苦也肉補五臟益心力解嶺南野葛生金蛇菌等毒及瘟瘴蠱氣病久欲死者合毛熬酒漬之或生搗取汁服之最良食之忌筍自死者不可食
脂澤手不裂
斑鳩明目助陰陽久虛瘦人食最良靑者仍能補五臟排膿消瘀治諸瘡
衍義云有有斑無斑灰色大小之數種其用則一也斑鳩味甘平無毒主明目益氣助陰陽久病虛損人食之最補
靑鳩主安五臟助氣補虛損排膿血幷一切廱癤惡瘡蟻瘻以五味淹炙食之極甘美一種黃褐侯鳩功同
鴿屎丸野鴿糞炒微焦一兩麝香白朮各二分赤芍靑木香各五錢柴胡三分玄胡索一兩爲末溫酒調服一錢治帶下候膿盡卽止後服他藥補血臟
白鴿味鹹氣亦平益氣調精解藥毒瘡疥食之立消除白癜風痒炒酒服
肉煖無毒益氣調精解一切藥毒止消渴食之益人若服藥人食之減藥力無效又治惡瘡瘡癬風瘙白癜風癩𤻤瘍炒酒服之卽愈
屎主頭極痒不痛生瘡醋調成膏煮二三沸傅之白禿先以醋米泔洗凈爲末傅之馬患疥取屎炒黃爲末和草飼之亦可外傅
雀肉大溫益元陽卵起陰痿大且强腦主耳聾血眼暗決癰治翳白丁香
卽小麻雀也肉甘無毒壯陽道益氣益精令人有子煖腰膝縮小便治崩帶十月以後正月以前宜食取其陰陽未泄之義也今人取肉以蛇床子熬膏和合衆藥丸服補下有效肉不可合李子醬同食孕婦尤忌
卵酸溫無毒主下氣男子陰痿不起强之令熱多精有子雀性利陰陽故卵亦然和天雄爲丸服之令莖大不衰入藥取第一番者佳
腦髓主耳聾塗凍瘡
頭血主雀盲鷄矇眼是也
白丁香卽雄雀屎兩頭尖者是主諸癰癤已成膿不得破者塗之立潰目熱痛及努肉白膜赤脈貫瞳用男首生乳和如薄泥點之卽消又女子帶下溺不利蜜丸服除疝瘕久痼冷病爛痃癖諸塊伏梁又急黃欲死及喉閉口噤細硏水下半錢婦人吹妳酒下一錢齒痛有蟲綿裏塞孔中凡使細硏甘草湯浸一宿焙乾用臘月者佳
烏鴉無毒味鹹平專袪勞嗽骨熱蒸臘月罐中煆末服更醫兒癎治目睛
主勞瘦骨蒸咳嗽臘月取翅羽觜足全者瓦罐固濟火煆爲末米飮下兼治小兒驚癎鬼魅
目睛汁注目中治目暗
頭骨燒灰傅土蜂瘻
慈鴉似烏而小多群飛作鴉鴉聲者是北土極多不作膻臭卽今之寒鴉主補虛勞瘦弱止上氣咳嗽及骨蒸發熱和五味炙食之良其大鴉肉澁只能治病不宜常食
又廣東一種白鴉補陽氣令人有子治勞瘵尤佳
喜鵲甘寒主石淋燒灰取汁熱能淸多年巢療癲狂魅蠱毒燒之呼祟名
以翼左覆右是雄右覆左是雌又燒毛作屑內水中沈者是雄浮者是雌入藥只取雄者肉甘無毒主消渴下石淋消結熱燒灰淋汁飮之石卽下又主風秘四肢煩熱胸膈痰結婦人不可食
巢多年者主癲狂鬼魅及蠱毒等燒之仍呼祟物名號亦可傅瘻瘡
鴝鵒肉甘平無毒老嗽吃噫取蒸服痔瘻下血尤其靈乳汁和睛可點目
格物論云鴝鵒慧鳥也端午日取子去舌端能效人言句若谷聲有應也主老嗽吃噫下氣取一箇蒸食或煮作羹食或灸爲末蜜丸服之痔瘻下血五味炙食之俱以臘月臘日得者有效
目睛和乳汁硏點眼能見雲外之物
孔雀　
肉鹹凉微毒解藥毒蠱毒
血治毒藥生飮良
屎主女子帶下小便不利傅惡瘡
尾入眼令昏翳
鸂𪄠
肉甘平無毒食之治驚邪養之辟短狐古云鸂漱尋邪而逐害是也
鴛鴦
肉鹹平小毒主諸瘻疥癬酒浸炙食或炙熱傅瘡上冷則易食之令患大風又夫婦不和作羹私與食之
白鷴
肉可食色白而背有細黑文亦堪畜養或疑卽白雉也裏
錦鷄
肉食之令人聦明文采形狀略似雄雉毛羽皆作圓斑點尾倍長嗉有肉綬睛則舒於外人謂之吐錦
天鵝
肉　甘平無毒性冷醃食佳絨毛療刀杖瘡立愈
白鶴
肉鹹平無毒益氣力血益血虗補勞乏去風補肺勞弱者宐食之肫中砂石子磨服治蠱毒邪氣
鷺鷀
肉鹹平無毒主虗羸益脾補氣炙食之
鸛鶴
似鶴但頭無丹項無烏耳骨甘寒無毒主鬼疰蠱毒心腹痛灸黃爲末空心酒下
脚骨及觜主喉痺飛屍蛇咬及小兒閃廦大腹痞滿竝煮汁服之
鷹
肉食之主邪魅狐魅
觜爪頭燒灰服主五痔
屎白平小毒主中惡小兒乳癖和殭蠶衣魚之屬爲膏滅傷撻瘢痕
眼睛和乳汁硏點眼三日見碧霄中物忌煙
鷗
肉甘無毒主燥渴狂邪五味淹灸食之
鸕鷀
頭微寒主魚骨骾及噎燒灰服之效
屎主面瘢酒皶及湯火瘡痕疔瘡和猪脂調傅小兒疳蛔灸猪肝蘸末食之奇效其屎多在山石上色紫如花就石上刮取白者用之市者多僞
【䳺鶉〗
味甘平補五臟益中續氣實筋骨耐寒溫消結熱小豆和生姜煮食之止洩痢酥煎令人下焦肥和猪肉食生黑子和菌子食發痔小兒患疳及下痢五色日日食之有效春月不可食
竹鷄
味甘平無毒主野鷄病殺蟲煮灸食之
山鷓
味甘溫食之解諸果毒
燕屎
味辛平有毒主鬼疰蠱毒破五癃利小便入藥當用胡燕者佳
窠中土主卒得浸淫瘡有汁水和塗之又與屎等分以作湯浴小兒治驚癎
肉出痔蟲
卵主水腫
鶻嘲
鹹平無毒助氣益脾胃去頭風目眩煮灸食之
翠鳥
鹹平無毒主鯁及魚骨入肉痛甚者燒令黑末頓服或煮汁飮之亦佳
啄木
此鳥有大有小有褐者是雌斑者是雄又有黑者頭上有紅毛大如鵲觜如錐長數寸常穿木食蠹故名性平無毒主痔漏有頭膿水不止取一隻燒灰酒下二錢牙齒疳䘌蚛牙疼痛燒爲末內牙孔中不過三次或取舌尖綿裏於痛處咬之俱以端午日得者佳
練鵲
味甘平無毒主益氣治諸風疾冬間取去毛炒香用絹袋盛以淸酒浸一月每日溫飮之
百舌鳥
主蟲咬心胃痛炙食之亦主小兒久不語
布谷鳥
食之令夫妻相愛以爪幷頭五月五日收帶之各一男左女右
鵁鳥
肉寒不堪食人家養之最厭火災
杜鵑
按本草云初鳴先聞者主離別學其聲令人吐血鳴至口中出血始止故有嘔血事也
抑論禽獸肉皆補陽氣然禽本乎天又爲陽中之陽陰虗者愼之
蟲魚部
龜鱉墨魚鯪鯉已上見前卷
鯉魚止渴消浮腫腹有癥瘕食不宜骨主女人崩赤白靑盲白翳膽尢奇
鯉理也三十六鱗文理明也味甘平無毒止渴消水腫黃疸脚氣主咳嗽上氣喘促安胎治懷孕身腫煮爲湯食之破冷氣痃癖氣塊橫關伏梁作鱠和蒜虀食之腹有宿瘕及天行病後俱不可食之食之再發卽死久服天門冬人不可食凣溪澗砂石中者有毒多在腦內不得食頭凣修理可去脊上兩筋黑血有毒及目傍有骨如乙字食之令人骾肉忌葵菜卵忌猪肝鮓忌豆葉同食害人衍義云鯉魚至陰之物陰極則陽復所以素問曰魚熱中食多發風熱日華云風家食魚貽禍無窮
骨主女子帶下赤白陰蝕
膽苦久服强悍益志氣點眼治目熱赤痛靑盲白翳滴耳中療聾塗小兒熱腫咽喉痺腫和竈心土塗之立差蜀漆爲使
脂主諸癎及小兒癎疾驚忤食之良
腦髓治暴聾煮粥食之
血主小兒丹毒瘡腫塗之卽差
眼睛主刺在肉中中風水腫痛者燒灰內瘡中汁出卽愈諸魚目竝好
齒主石淋燒灰酒下
腸主瘻及小兒肌瘡取腸切作五叚火炙香洗淨封之冷卽又易覺痒蟲出卽愈
鱗主産後血滯腹痛燒灰酒下兼治氣血雜諸藥用之
皮主癮疹
蠡魚無毒味甘寒下水消浮濕痺安五痔灸腸安穀道膽攻喉痺效如丹
蠡禮也頭載七星而夜禮北斗也衍義云卽今之黑鯉魚也道家爲其頭有星爲地厭世有知之者往往不敢食主濕痺面目浮腫二便壅塞又腸痔下血疼痛者作鱠和蒜虀食之脚氣風氣亦宐丹溪治癩用此以代花蛇是亦去風古方有單用安胎者多食亦發痼疾
腸主五痔以五味炙令香綿裏納穀道中一食頃蟲當出
諸魚膽苦惟此魚膽味甘可食爲異也臘月收陰乾爲末遇急喉痺取少許點患處藥至卽差甚者水調灌之
鯽魚調胃味甘溫下血腸風釀白礬久痢赤白堪爲鱠惡瘡燒末醬塗痕
丹溪云諸魚皆屬火惟鯽魚屬土故能入陽明而有調胃實腸之功若得之多者未嘗不起火也又云魚在水中無一息之停故能動火戒之合蓴菜作羹主胃弱不下食調中下氣補虛益五臟釀白礬燒灰治腸風下血作鱠主腸澼水穀不調及赤白久痢脚氣痔瘻諸惡瘡燒灰和醬汁塗之或取猪脂煎用又主腸癰開其腹內少鹽燒之治齒痛和蒜食之有少熱和薑醬食之有少冷夏月熱痢食之多益冬月中則不治也若與砂糖蒜芥猪肝鷄肉同食成疳蟲
頭燒灰服之主咳嗽及傅小兒䘌瘡面瘡頭瘡口瘡重舌目翳又孕婦傷寒燒灰酒下取汗卽差
膽主小兒腦疳鼻痒毛髮作穗面黃羸瘦取汁滴鼻中連三五日甚效
子主調中益肝氣
單方治男婦勞證發熱咳嗽湯藥不愈者取活鯽一箇去鱗腸洗淨入萆麻子如病人年幾數於腹內以濕紙六重包火中煨熟晩上食之十日內食三尾見效
靑魚肉甘平無毒主脚濕痺益心力膽內石灰塗惡瘡吹喉又用點眼目
俗名烏流魚主濕痺脚氣軟弱煩悶益心力和韭白煮食或作鮓食之與服石人相反忌蒜葵服朮人不可食
膽主惡瘡和石灰塗之喉痺腫痛調白礬末陰乾以少許吹之眼目昏暗取汁點之魚骨骾以少許含嚥卽愈臘月者佳
頭中枕蒸令氣通日乾可代虎珀醋磨服治水氣血氣心腹痛
白魚甘平助胃脾調氣助血令人肥補肝明目去水氣有瘡食之卽出皮
疑此卽鰱魚也無毒主開胃助脾消食下氣調五臟氣助血脈令人肥健補肝明目去水氣以五味蒸食之良新鮮者佳經宿令腹冷生病或淹或糟皆可惟患瘡癤人食之甚發膿又灸瘡不發作鱠食之卽發
鰻鱺魚甘平小毒勞熱骨蒸病可復更醫腰背脚痺風痔瘻帶下諸不足
鰻漫也鱺利也漫滑而利也有五色文者功勝主勞瘵骨蒸傳屍注氣和五味煮粥食之治腰背間濕風痺常如水洗及濕脚氣五種痔瘻腸風下血婦人帶下百病食之良日華云此魚雖有毒而能補五臟虛損勞傷不足煖腰膝興陽令人肥健亦美味也又能殺諸蟲壓諸草石藥毒治諸瘡瘻癧瘍皮膚一切風瘙惡瘡疥癬疳䘌及婦人陰瘡蟲痒皆效又下部蟲及氊中竹木中蛀蟲蚊蟲竝可燒煙薰之取其骨置箱中斷白魚咬衣
單方治頸項及面上白駁浸滛有似癬但無瘡可治者取魚生剖日乾先於白處微微擦動取少許火上微炙俟油出以指擦之五七次卽愈
鱓魚甘溫益氣血頭骨燒灰止痢渴去冷除痞宿食消産後淋瀝卽能遏
俗名黃鱔無毒主療虗損補中益氣血去十二經風邪濕痺除腹中冷氣腸鳴婦人産前百病産後淋瀝諸虗羸瘦血氣不調宐食多食動風氣令人霍亂時行病起食之再發
頭骨止痢治消渴去冷氣除痞消食端午日取燒灰用之
血主癬及瘻斷取塗之
皮主婦人乳硬結痛燒灰酒下二錢
鰍魚甘溫無毒補中止洩但鰍鱔俱不可同白犬血食之
善鳴長股水中鼃補損袪勞殺疰邪一種風蛤爲美饌正宜産婦益虗家
似蝦蟆但背靑腹細觜尖後脚長善鳴卽今人所食者味甘寒無毒去勞劣解熱毒勞熱殺屍疰勞蟲治小兒赤毒熱瘡臍傷腹疼胃氣虛乏取以五味淹炙酒食之良
風蛤似鼃而色黑味至美補虛損宜産婦
田螺無毒性寒過專治雙眸赤熱多肉傅熱瘡反胃殼汁能醒酒渴同科
主目熱赤痛取黃連末納其中良久汁出用以注目
肉冷解熱毒治酒疸利小水消瘡腫多食發寒濕氣痼疾碎其肉傅熱瘡
爛白殼燒爲灰主反胃胃冷去卒心痛止失精消痰傅下疳火煆用之
生浸取汁飮之止消渴利大小便除腹中結熱脚氣上衝手脚浮腫解酒過多喉舌生瘡壓丹石熱不可常食又螺螄海螺用同
蟹主胸中邪熱結爪能墮胎破瘀血殼黃化漆更續筋消食塗瘡同脚節
足節屈曲行則旁橫每至夏末秋初則解殼故曰螃蟹味鹹寒有毒主胸中邪熱解結散血養筋益氣理經脈利關節去五臟中煩悶消食又食品中之佳味最宜人須是八月一日蟹喫稻芒後方可食霜後更佳已前食之有毒十二月食之傷神體有風疾人幷孕婦不可食獨螯獨目四足六足兩目相向者皆有大毒不可食誤中者惟藕蒜汁冬瓜汁紫蘇黑豆豉汁可解之
爪主墮胞胎破宿血止産後血悶腹痛酒及醋湯煎服
殼中黃及脚中髓熬爲末內金瘡中能續斷絶筋骨其黃能化漆爲水故傅漆瘡及久疽瘡疥其足骨焙乾和白歛等分爲末乳汁調塗小兒頭縫不合其螯和犬血燒煙可以集鼠於庭大抵蟹類甚多殼濶多黃者名䘂其螯最銳食之行風氣扁而大者名蝤蚌解熱氣及小兒痞氣其最小者名蟛螖食之令人吐利一螯大一螯小者名擁劒可供食餘蟹有毒皆不可食
石首魚甘下石淋乾之炙食鮝爲名消爪成水寬膨脹益氣開胃蓴作羹
生東海味甘無毒腦中有一石如碁子主下石淋燒灰飮之𠊱乾名鮝魚炙食之主消爪成水及卒腹脹宿食不消暴下痢中惡不解生食和蓴菜作羹開胃益氣
淡菜甘溫能補陽虗勞吐血亦堪嘗消食除癥止久痢婦人崩帶産餘良
生南海似珠母一頭尖中衘少毛海之菜皆鹹惟此味淡無毒形雖不典而甚益人主益陽事補五臟虛損吐血理腰脚氣潤毛髮消食除腹中冷破痃癖癥瘕治産後血結冷痛崩中帶下漏血男子久痢竝宜以五味煮食之多食令頭悶目闇可微利卽止
海粉無毒氣寒鹹能治熱燥濕頑痰更療肺脹多咳喘海石痰火病相兼
出閩廣海粉海石同種石其根也近有造海粉法終不如生成爲美
海粉治肺燥鬱脹咳喘熱痰能降濕痰能燥塊痰能軟頑痰能淸取其鹹以軟堅也止入丸藥水洗曬乾別硏又有造成者湯丸俱宜八月取紫口蛤蜊火煆爲末取黃爪蔞皮子共搗和爲餠陰乾次年聼用
海石味淡氣平治痰燥在咽不出痰塊血塊食塊痰火痛風心痛疝痛泄瀉咳血遺精白濁帶下入藥火煆或醋煮硏用
蛤蜊性冷元無毒主癖解醒開胃腸消渴婦人生血塊殼燒硏傅火湯傷
蜊利也言其肉滑利也主老癖能爲寒熱者煮食之解酒毒開胃止消渴治婦人血塊此物性冷乃與丹石相反服丹石人食之令腹結痛
殼主湯火傷取燒灰爲末油調塗之神效
蚌蛤
冷無毒明目除濕止消渴除煩解熱壓丹石藥毒補婦人虛勞下血幷痔瘻血崩帶下以黃連末內之取汁點赤眼昏闇良又能治疳止痢幷嘔逆癰腫醋調傅
爛殼殺粉飮下治反胃痰飮
蚶
生海中殼如瓦屋故又名瓦壟子性溫無毒補中益陽治心腹冷氣腰脊冷風利五臟益血色消食健胃令人能食每食了以乾飯壓之不爾令人口乾
殼燒紅醋淬三次後埋令爛醋膏丸治一切血氣痰積癥瘕冷氣
蜆
小於蛤黑色生水泥中𠊱風雨能以殼爲翅飛者肉冷無毒去暴熱明目利小便下熱氣脚氣濕毒開胃解酒毒目黃多食發嗽幷冷氣消腎又煮汁飮治時氣壓丹石藥下乳汁生浸取汁服止消渴洗疔瘡
陳爛殼溫燒灰飮下主反胃吐食除心胸痰水咳嗽不止止痢及失精治陰瘡
馬刀
在處有之長三四寸濶五六分頭小銳形如斬馬刀多在沙泥中卽蚌之類也味辛微寒有毒破石淋主漏下赤白寒熱殺禽獸賊鼠除五臟間熱肌中鼠𪖈止煩滿補中去厥痺利機關用之當鍊得水爛人腸肉可爲鮓然發風痰
丹溪云馬刀與蚌蛤蚶蜆螺螄大同小異屬金而有水木土衍義言其冷而不言濕多食發疾以其濕中有火久則氣上升而不降固生疾多熱則生風矣何冷之有裏今蛤粉皆此類爲之
鰕
平小毒食之不益人主五痔引風動瘻發疥瘡小兒食之令脚屈不能行有風病嗽病者忌食小兒赤白遊腫生搗汁塗之生水田溝渠中小者有小毒海鰕長一尺作鮓毒人至死有無鬚及煮色白者不可食
水母
俗名海蜇味鹹無毒主生氣婦人勞損血滯小兒風疾丹毒
河魨
味甘溫大毒主補虛去濕氣理脚氣去痔疾殺蟲其味極美肝尢毒然修治不如法食之殺人橄㰖蘆根糞汁解之厚生者不食亦好
海㹠魚
生大海𠊱風潮卽出形如㹠味鹹無毒主飛屍蠱毒瘴瘧作脯食之一如水牛肉味小腥耳皮中肪膏摩惡瘡疥癬痔瘻犬馬瘑疥殺蟲
鱖魚
甘平無毒補虛勞益脾胃治腸風下血去腹內惡血小蟲益氣力令人肥健
膽臘月陰乾治一切骨骾或竹木簽刺喉中不下取少許酒煎呷之得吐骨隨涎出未吐再服在臟腑日久黃瘦者亦宜
時魚
平補虛勞稍發疳痼
鱘魚
生江中背如龍長一二丈甘平無毒主益氣補虛令人肥健煮汁飮之止血淋鼻上肉作脯補虛下氣然味雖甘美而發諸藥毒及一切瘡疥動風氣與乾筍同食發癱瘓風服丹石人食之令少氣小兒食之結癥瘕及嗽大人久食令卒患心痛腰痛
子如小豆食之肥美殺腹內小蟲
鮓世人雖重亦不益人
鰉魚
甘平無毒味極肥美楚人尢重之多食生熱疾
鮓肥美奇絶亦不益人
鱸魚
平補五臟益肝腎和腸胃益筋骨治水氣補中安胎多食宜人不甚發病宜然張翰思之也作鱠尢良又暴乾甚香美不可與乳酥同食
鮎魚
味甘無毒主水腫利小便爲臛美而且補稍益胃氣合牛肝食令患風發痼疾又不可與野鷄野猪同食赤目赤鬚無鰓者殺人
鮠魚
似鮎甘平無毒不腥美且益人補中益氣下膀胱水開胃作鱠白如雪隋朝吳都進鮠魚乾鱠取快日乾甁盛臨食以布裏水浸良久漉出如初鱠無異此二魚寒而有毒非嘉物也
鱅魚
池塘所蓄頭大鱗細者甘平益人
銀條魚
甘平無毒寬中健胃合生羹作羹良
少陽魚
味甘鹹平治男子白濁膏淋玉莖澁痛
比目魚
平補虛益氣多食稍動氣
黃魚
背黃頭尖下江呼爲頰魚人也味甘平小毒醒酒不益人發風動氣發瘡疥病人忌食和蕎麥同食失音
魴魚
俗名扁魚味甘無毒調胃氣利五臟和芥子醬食之助肺氣去胃家風消穀食作鱠食助脾氣令人能食患疳痢者不得食作羹臛食宜人其功同鯽魚
鱭魚
味甘辛食之不益人助火動痰發瘡疥
鯮魚
平補五臟益筋骨和脾胃多食宜人作鮓尢佳暴乾甚香美不毒亦不發病
鮰魚
生南海味美無毒膘可作膠一名江鰾主竹木刺入肉經久不出者取白傅四畔肉爛刺出破傷風瘡月蝕瘡陰瘡瘻瘡竝燒灰用之又嘔血灸黃爲末用甘蔗節搗自然汁調下二錢
蟶
甘溫無毒補虛及産後虛損主冷痛邪熱煩悶疫後忌食
魚鱠
乃諸魚所作之膾味甘溫補去冷氣濕痺除喉中氣結心下酸水腹中伏梁冷痃結癖疝氣補腰脚起陽道以菰菜爲羹謂之金羹玉鱠開胃口利大小腸以蔓菁煮去腥凡物腦能消毒所以食鱠必魚頭美也近夜食不消馬鞭草汁能消之飮水令成蟲病起食之令胃弱同乳酪食令霍亂又云不可同蒜食昔一婦患呑酸食魚鱠遂愈蓋以辛辣有刼病之功也凡鱠若魚本佳者鱠亦佳
魚鮓
乃諸魚所作之鮓不益脾胃背發瘡疥鯉魚鮓忌靑豆赤豆靑魚鮓忌胡荽羊肉鮓中有鰕者不可食
右五品藥性瘡毒食治皆古人設也愚推古菴意於各類增通用雜用以備神農三百六十五種之數更采大觀本草東垣珠囊丹溪日用熊宗立藥賦圖經捷徑小學集要集韻等書繤歌集註僅一千品止有兼用之法節齋編之備矣大槪風兼寒證則兼用姜桂風兼濕證則兼用蒼朮風兼燥證則兼用地黃風兼虛證則兼用參朮芎歸風兼熱證則兼用芩連梔柏餘皆以此例推古菴亦略言之矣但各類所載雜用藥品人多不識方多少用以其爲神農所創故不敢遺且俟四方多識者採訪用之猶勝於今之新藥也蓋聖人取藥上應天氣下應地味中應人臟衍義云草木皆木也金鉛皆金也糞土皆土也灰火皆火也水池皆水也盡皆妙合乎陰陽造化之理非若後之氣味無憑試驗相傅而已噫人知用藥之爲難而不知識藥之眞僞爲尢難人知素問之難讀而不知本草之尢難讀有所受而歷年多者方可以言知藥之性知藥之性則知病機矣裏故曰本草爲醫之祖
附食治方
詳安老書及食醫心鏡食療本草養生雜繤等書
風
蒼耳子粥
治目暗不明及諸風鼻流淸涕兼治下血痔瘡等證用蒼耳子五錢取汁和早米三合煮粥食又可作羹及煎之代茶
葱粥
治傷風及姙娠動胎産後血暈用糯米煮粥臨熟入葱數莖再略煮食之
烏頭粥
治風寒濕痺麻木不仁手足四肢不遂重痛不擧等證宜預服防之用生川烏末四錢白米半碗慢火熬作稀粥入生姜汁一匙白蜜三匙攪勻空心溫服如中濕更入薏苡末二錢蓋風客肝則淫脾故疾在四末宜穀氣引風濕之藥徑入脾經
牛蒡餺飥方
治中風口目瞤動煩悶不安用牛蒡根一升去皮爲末和白米四合煮熟入葱豉椒鹽和勻空心常食效
烏鷄臛
治中風煩熱言語澁悶或手足發熱用烏鷄肉半斤葱白一握煮作臛入麻油鹽豉姜椒再煮令熟空心漸食善能補益
黃牛腦子酒
治遠年近日偏正頭風用牛腦髓一箇薄切白芷川芎末各三錢同入磁器內加酒煮熟承熱服之盡量一醉睡後酒醒其疾如失
鵝酒
治頭風痛用飛鵝一隻去毛翼腸雜以防風半斤裝入腹內縫合以黃泥固濟炭火𤊳去煙存性取出爲末每二三錢熱酒下汗出卽愈
菖蒲酒
治風痺骨立痿黃醫所不治者宜服經百日顔色豊足耳目聰明延年益壽久服通神用菖蒲絞汁五斗糯米五斗炊熟細麯五斤拌勻入甕密蓋三七日後取酒溫服
菊花酒
壯筋骨補髓延年益壽用菊花生地枸杞根各五升以水一石煮取汁五斗糯米五斗炊熟入細麯末拌勻入甕內密封𠊱熟澄淸溫服之
大豆酒
治卒中風口噤身體反張不語用大豆二升炒聲靜卽投下酒煮一二沸去渣熱服覆臥汗瘥口噤㧒開灌之
槐花酒
治百種瘡毒初覺頭腦面背及身上下有瘡雖有大勢服此卽退用槐花四兩炒香入酒二碗煎一二沸去渣盡服卽消未效再進一服
薜荔酒
取大木上薜荔二百葉細硏入酒一升許拌和攪汁煎一二沸隨宜飮盡未解再服三服不妨雖氣弱人且去瘡毒爲急
史國公浸酒方仙酒方五積酒
俱見七卷六十葉
寒
乾姜粥
治一切寒冷氣鬱心痛腹脇脹滿用白米四合入乾姜良姜各一兩煮熟食之
茱茰粥
治冷氣心痛不止腹脇脹滿坐臥不得用吳萸末二分和米煮粥食之
川椒茶
細茶入川椒少許同煎或生姜吳萸隨便入些亦可辟寒
肉桂酒
治感寒身體疼痛用辢桂末二錢溫酒調服腹痛泄瀉俗以生姜茱萸擂酒俱好如打撲傷墜瘀血疼痛用桂枝
暑
菉豆粥
豆熟　入米同煮食之最解暑渴
麪粥
治痢色白不渴者爲寒用麪炒過煮米粥調下方寸匕兼止瀉百行醫所不救者
蒜酒
粗人好用如淸高貴客宜黃連菉豆浸酒飮之養生者夏不宜飮
桂漿
夏月飮之解煩渴益氣消痰上燥下寒者乃宜桂末一兩白蜜一升先以水二斗煎取一斗待冷入新磁甁內後下二物攪令極勻先用油單紙一重覆上再加紙七重以繩封之每日去紙一重七日開之藥成氣香味美格韻絶高
濕
薏苡仁粥
和米煮粥食之去濕極效功勝諸藥
麻子粥
治水氣腫滿身體疼痛不能飮食用麻子一升取汁下米四合鯉魚肉七兩煮粥入鹽豉葱椒和勻空心食之或用鯉魚腦髓二兩粳米三合和鹽豉煮粥食兼治耳聾
郁李仁粥
治水腫腹脹喘急二便不通體重疼痛轉動不安用郁李仁二兩硏汁和薏苡仁五合煮粥食之脚氣亦宜
蒼朮酒
除萬病潤皮膚久服延年益壽用蒼朮卅斤洗淨搗碎以東流水三石漬卄日去渣以汁浸麯如家醞酒法酒熟任意飮之忌桃李
桑白皮飮　
治水腫腹脹喘急用桑皮四兩搗汁和靑梁米四合硏爛煮飮空心漸食
赤小豆方
治水氣脹悶手足浮腫氣急煩滿用赤小豆三升樟柳枝一升同煮爛空心取豆食之渴卽飮汁勿食別物效
鯉魚臛
治水腫滿悶氣急不能食皮膚欲裂四肢常疼不可屈伸用鯉魚十兩葱白一握麻子一升取汁煮作羹臛入鹽豉姜椒調和空心漸食
鯉魚湯
治姙娠五六月胎水腹大異常高過心胸當歸白芍各一錢半茯芩白朮各二錢用鯉魚一箇水煮淸汁一盞半入生姜七片陳皮少許同煎至一盞空心服未愈再服
水牛肉方
治水氣四肢腫悶沈重喘息不安用牛肉蒸爛以鹽豉姜醋拌勻空心任意食之
治虛腫虛脹用水牛皮二斤去毛橘皮一兩同煮爛以姜醋五味拌食之
治心腹脹滿四肢煩疼無力用鯉魚二斤陳皮二兩煮令爛入靑鹽少許拌和空心食之
燥
生地黃粥
治姙娠下血漏胎用糯米二合煮粥臨熟入生地汁一合調勻空心食之
蘇麻粥
治産後血暈汗多便閉用蘇子麻子仁二味搗爛水濾取汁煮粥食之
膂肉粥
用粳米煮粥以膂肉切碎入鹽少許及香油川椒茴香調和食之以此養腎則水有所司
天門冬酒
用天門冬浸汁拌麯如常釀酒或爲末和麯或用生地枸杞火麻子俱可或釀或浸飮之
四汁膏
淸痰降火下氣止血用雪梨甘蔗泥藕蘿蔔薄荷各等分搗碎濾汁入銅鍋內慢火熬膏飮之
靑豆飮
治消渴熱中飮水無度常苦不足用靑豆煮爛飢則食豆溫卽飮汁或煮粥食
消渴方
用出子蘿蔔薄切曬爲末每二錢猪肉湯澄淸調下食後日三服而瘥
火與熱門參用
地黃粥
生地不拘多少搗自澁汁浸粳米滲透曬極乾再浸再曬三次每用磁器煎湯一升令沸入前米一合熬成稀粥食遠食之日久心火自降肝血淸凉專治睡覺目赤腫良久則無蓋人臥則血歸於肝因血熱到肝故睡起而目赤良久無事者血復散於四肢也宜食此粥以凉肝血
薄荷茶
治火動咳嗽便閉及婦人經水不調細茶薄荷各四兩用水七碗煎至二碗去渣入蜂蜜四兩𠊱冷入童便二茶鍾露一宿每空心溫服一鍾童子勞加姜汁少許
黃連酒
有火證及發熱絶不宜飮酒蓋酒性大熱因而發熱多致不治或因喜慶欲飮用黃連枸杞各五錢菉豆一錢浸酒飮之或以釀酒尢妙
黃柏酒
有相火而好飮者宜如生瘡用黃柏猪𦚟各四兩生浸飮之潤臟滑肌
菉豆酒
治陰虛痰火諸疾用菉豆山藥各二兩黃柏牛膝玄參沙參白芍山梔天門冬黃芩天花粉蜂蜜各一兩當歸一兩二錢麥門冬一兩半甘草三錢以好酒浸服之
內傷脾胃
人參粥
治飜胃吐酸用人參末姜汁各五錢粟米一合煮粥空心食之
麥門冬粥
治飜胃用麥門冬浸汁和米煮粥食之姙娠亦宜
粟米粥
治脾胃虛弱嘔吐不食漸加羸瘦用粟米白麯等分煮粥空心食之極和養胃氣
理脾糕
百合蓮肉山藥薏苡仁芡實白蒺藜各末一升粳米粉一斗二升糯米粉三升用砂糖一斤調勻蒸糕曬乾常食
參苓造化糕
人參白茯苓各四兩白朮蓮肉山藥芡實各三兩爲末粳米粉一斗用砂糖調勻如法蒸糕食之
蘇蜜煎
治噎病吐逆飮食不通用紫蘇二兩白蜜姜汁各五合和勻微火煎沸每半匙空心細細服之
姜橘湯
治胸滿塞悶飮食不下生姜二兩陳皮一兩空心水煎服
脾瀉飯匙丸
盦飯鍋焦三兩蓮肉山藥各炒香二兩爲末用前鍋焦末煮糊爲丸梧子大每服百丸濕熱甚靑皮湯下脾虛白朮湯下空心食遠服
太和羹
最補脾胃久服益精神悅顔色山藥芡實蓮肉茯苓各二兩早米糯米各半升俱炒爲末茶湯酒任調服或入砂糖蒸糕食尤妙
蓮肉膏
治病後胃弱不能飮食用蓮肉粳米各炒四兩茯苓二兩爲末砂糖調膏每五六匙白滾湯下
豆麥粉
治飮食不佳口仍易飢餓用菉豆糯米小麥各一升炒熟爲末每一杯滾湯調服
糯米糊
治泄瀉少進飮食大有滋補精冷者服之有孕用糯米一升水浸一宿慢火炒乾入山藥一兩爲末每半鍾加砂糖二匙胡椒末少許侵晨極滾湯調服
雌鷄餛飩
治脾胃虛弱少食痿黃益臟腑悅顔色用黃鷄肉五兩白麪七兩葱白二合如法切作餛飩入醬鹽椒豉調和煮熟空心食之
赤石餺飥
治脾胃冷氣痢下不止用赤石脂五兩白麪七兩煮作羹臨熟加葱醬鹽豉調勻空心食之
白米飮
治嚥食入口卽氣壅塞澁不下用白米硏杵頭糠塵一兩煮熱飮調勻空心食之
醉鄕寶屑
健脾進食飮酒不醉用乾葛白豆蔲砂仁丁香各五錢甘草百藥煎各一分木爪四兩炒鹽一兩爲末不能飮酒者溫酒調服一錢卽能飮
助元散
白朮三兩白茯苓陳皮各一兩蓮肉一兩半麥芽五錢爲末入白糖二錢磁器收貯常安火邊空心或食遠滾白湯調服三錢大補元氣脾胃令人能食年老之人最宜常服
助胃膏
治小兒吐瀉大和脾胃進飮食人參白朮茯苓甘草各二錢半白豆蔲七箇肉豆蔲二箇木香一錢山藥五錢砂仁卄箇爲末蜜丸皂子大每一丸空心米湯下
米湯
治泄瀉用粱米糯米黍米各二合黃蠟一錢空心炊服
一方只用早米半升以東壁土一兩吳茰三錢同炒香熟去土茰取米煎湯服之
氣鬱同
杏仁粥
治上氣喘嗽用杏仁去皮尖二兩硏爛或加猪肺和粳米三合煮粥食之
桃仁粥
治上氣咳嗽及冷心氣痛和米煮粥食之
蘿蔔子粥
治氣喘用子三合和糯米煮粥食之
紫蘇子粥
治脚氣毒悶身體不任行履不便下一切痰食及冷心氣痛明目利小便用蘇子搗汁和粳米煮粥食之
麻子仁粥
治脚氣痺弱煩悶吐逆不下食用麻子一斤取汁和粳米四合煮粥空心食之
蓽撥粥
治冷氣蓽撥末二合胡椒一分和米四合煮粥空心食之
猪腰粥
治脚氣煩痺緩弱行履不能用猪腰一對粳米四合葱白半握和煮粥臨熟入椒鹽姜豉空心食之
猪肪湯
治上氣喘嗽身體壯熱口乾渴燥用猪肪膏一斤切碎入沸湯中煮臨熟入鹽豉調和食之
猪𦚟酒
治上氣喘急坐臥不安用猪𦚟　三具細切　靑州棗卅枚以好酒三升浸春夏一二日秋冬三五日密封以布絞汁空心溫酒任性漸服
玄𦚟散
治膜外氣及氣塊用猪𦚟切片炙熟蘸玄胡索末食之
平鯽丸
治隔氣不食用大鯽魚一箇去腸畱鱗以大蒜去皮切片塡魚腹內濕紙包黃泥固濟慢火煨熟去鱗骨入平胃散末杵丸梧子大每卅丸空心米飮送下
飜鷄湯
治轉食用飜翅鷄一隻煮熟去骨入人參當歸鹽末各五錢再煮取食或爲丸服亦好
血
阿膠粥
止血補虛厚腸胃兼治胎動不安用糯米煮粥臨熟入阿膠末一兩和勻食之
桑耳粥
治五痔下血常煩熱羸瘦用桑耳二兩取汁和粳米三合煮粥空心食之
蘿蔔菜
治酒疾下血旬日不止用蘿蔔廾枚畱葉寸餘及根入罐內水炊極爛以姜鹽醋淹空心食之立止
槐茶
治熱風下血明目益氣除邪止齒瘙利臟腑順氣採嫰槐葉蒸熟曬乾每日煎如茶食
栢茶
採側栢葉曬乾煎湯代茶止血滋陰
醍醐酒
治鼻衄蘿蔔自然汁入好酒一半和勻溫過熱服
猪𦚟片
治肺損嗽血咯血用煮熟猪𦚟切片蘸薏苡末微空心食之蓋薏苡能補肺猪𦚟引入經絡耳如肺癰用米飮調服或水煎服
猪肝脯
治氣虛下痢瘦乏無力常服明目溫中除冷氣用猪肝一具切片入醋一升煮至醋乾空心食之甚妙
韭汁
治赤痢用連白韭菜一大把搗汁和酒一盞溫飮之又治心痛散氣行血故也
馬齒莧方
治下痢赤白水榖不度腹痛用馬齒莧菜煮熟入鹽豉或姜醋拌勻食之
鷄子煎
治久瀉久痢及小兒疳瀉不止用黃蠟一錢鎔化入鷄子一枚打破於內拌和炒熟空心常食
鴨子煎
治胎前産後痢下赤白用生姜汁一碗虛者二碗入鴨子一枚打破於內煎至八分又入蒲黃三錢空心調服
痰
茯苓粥
粳米煮粥半熟入茯苓末和勻煮熟空心食之
茯苓麪
茯苓麻子各去皮和勻九蒸九曬入蜜少許食之能斷酒肉及鹽酪醬菜可治久痔
謝傳飯後丸
細茶一兩薄荷五錢兒茶二錢半爲末蜜丸飯後含化或和百藥煎尤妙善能消痰降火
桂花餅
桂花一兩兒茶五錢訶子七箇甘草五分爲末桂花水調爲丸餅每嚼一丸滾水下淸痰降火止嗽生津
蒸梨法
治咳嗽胸膈痞結用雪梨去心納蜜蒸熟或煨熟停溫食之熱食反令咳甚肺寒者去心納椒五七粒以麪裹煨熟停冷去椒食之又搗汁和地黃蜜煎膏含嚥皆治嗽喘傷梨者作羊肉湯餅飽食之卽安
煨梨法
用雪梨一枚去心入白蠟末一錢以濕綿紙九重包裹火內煨熟食之潤膈下氣
蘇子酒
主消痰下氣調中補虛益五臟肥肌膚潤心肺用紫蘇子微炒搗碎以絹袋盛納淸酒中浸三日少少飮之
麻仁湯
治癲風用麻仁四盞以水六盞猛火煮至一盞去渣空心溫服或發或不發或多言語勿怪之但以人爲摩手足須定凡進二三劑卽愈
牛車肉
治失心癲狂用紫河車洗淨煮爛同熟牛肚切碎和一處隨便食之最妙
熱忌酒
梔子粥
治熱眼赤痛用米三合煮粥臨熟入梔子仁末一錢調勻食之
甘蔗粥
主虛熱口燥咽乾鼻涕稠粘止咳嗽潤心肺用甘蔗搗汁一升和米三合煮粥空心食之
麻子粥
治小便澁痛煩熱方見前
冬瓜羹
治消渴煩熱心神狂亂躁悶不安用冬瓜半斤豉二合葱白半握和米粉煮羹入鹽味空心食
梔子茶黃連茶爪蔞穰茶
俱可煎湯代茶服之
小麥湯
治五淋不止身體壯熱小便滿悶用小麥一升通草二兩水煎漸漸飮之須臾當瘥
甘豆湯
治諸熱煩渴大小便澁及風熱入腎腰痛用黑豆二合甘草二錢生姜七片水煎服
藕蜜膏
治小便長澁痛悶之極用藕汁白蜜各五合生地汁一升和勻微火煎成膏每半匙空心漸漸含化食後又服忌煎炙
陰虛忌多飮酒
枸杞粥
採葉如常煮粥量用鹽味空心食之
芡實粥
液云鷄頭實和米作粥空心食之可以益精强志聦明耳目用粳米一合入芡實三合或蓮肉山藥俱可煮粥蓋晨起食粥推陳致新利膈養胃生津液令人一日淸爽所補不小
猪肝羹
治肝臟虛弱遠視無力用猪肝一具細切葱白一握以豉汁煮羹臨熟打破鷄子投入食之
鰻鱺臛
能補虛勞殺蟲治肛門腫痛痔久不愈用鰻鱺細切煮作臛入鹽豉姜椒空心漸食多食令人作泄
兎絲子酒
不拘多少淘淨酒浸九蒸九曬爲末緊急只用酒炒爲末貯磁器中每日空心溫酒調服一錢專治氣血未定時失調護以致諸虛服此大進飮食且耐勞能令肥健如覺氣壅少服麻仁丸潤之此黃山谷方也
固本酒
見七卷六三葉
陽虛
羊肉羹
治下焦虛冷小便頻數用羊肉四兩羊肺一具細切入鹽豉煮作羹空心食之
桂花酒
釀成玉色香味超然非世間之物也
戊戌酒
冬至後用黃犬一頭煮至極爛去渣取汁和麯造酒隨病入藥有大補益
胡桃粥
治陽虛腰痛及石淋五痔取胡桃肉和米煮粥食之
諸虛通用
參歸腰子
治心氣虛損自汗用猪腰一枚細切入人參五錢當歸四兩同煮熟食之以汁送下或用山藥搗丸如梧子大每卅丸空心溫酒下多服尤佳
煨腎丸
治腎虛腰痛用猪腰子一枚薄枇五七片以椒鹽淹去腥水糝杜仲末三錢在內包以薄荷外加濕紙置火內煨熟酒下如脾虛加白朮精虛加枸杞子
猪腎酒
治腎虛腰痛用童便二盞好酒一盞以新磁甁貯之取全猪腰子一對在內黃泥密封日晩時以慢火養熟至中夜止待五更初以火溫之發甁飮酒食腰子病篤者只一月效平日瘦怯者亦可服此蓋以血養血絶勝金石草木之藥也
猪腎羹
治陰痿羸瘦用猪腎和枸杞葉五味煮羹食之
腰子湯
治産後蓐勞虛羸喘促寒熱如瘧肢痛面黃用猪腰子一枚香蕈葱白芍藥各一兩水煎溫服
猪肚方
治虛羸乏氣用人參五錢乾姜胡椒各二錢葱白七莖糯米三合爲末入猪肚內緊札勿令泄氣以水煮令爛熟空心食之次煖好酒一二盞飮之效
益氣牛乳方
老人最宜補血脈安心神長肌肉令人身體康强面目光悅志意不衰故爲人子者常須供之以爲常食或爲乳餠或作乳腐等恒使恣意充足爲度此物勝肉遠矣裏
山藥酒
補虛損益顔色又治下焦虛冷小便頻數瘦損無力用酥一匙於銚中鎔化入山藥末熬令香方入酒一盞攪勻空心服之
生栗方
治脚氣及腎虛氣損脚膝無力用生栗蒸熟風乾每須空心常多食十枚極治脚氣不測
水芝丸
能補五臟諸虛用蓮肉一斤去皮心入猪肚內緊扎煮至極爛搗丸梧子大每三四十丸空心酒下
糯米糕
治小便數用純糯米糕一掌大臨臥炙令軟熟啖之溫酒或熱湯下待食消化卽睡
服硫鷄
溫中壯陽男用雌女用雄鷄餓一日以溶化硫黃拌飯餧七日宰之以米粉糝蒸每鷄一隻分作五早晨喫
胡桃酒
善治虛損腰疼用胡桃肉杜仲小茴如法浸酒服之
服椒法
擇凈蜀椒二斤去閉目者不用以鹽糝椒上將滾湯泡過椒五寸許以磁器慢火煮乾止留椒汁半盞將椒傾在地下紙上覆以新盆封以黃土經宿置盆內將乾入甘菊花末六兩拌勻更以前汁洒之然後曬乾服之初服之月早晩各十五粒次月早晩各廾粒第三月又增十粒至二百粒乃止每用鹽酒鹽湯任下服至半年後覺胸膈間如有物礙卽每月退十粒退至十五粒止俟其無礙一如前服終始行之令椒氣早晩蒸薰如一日不服則前功俱廢矣裏飮食蔬果竝無所忌凡四十歲過方可服至老顔容不衰此其驗也
又法用川椒一斤玄參半斤爲末蜜丸梧子大每三十丸食後臨臥鹽湯下
八仙茶
粳米黃粟米赤小豆菉豆黃豆五味炒香熟各一斤細茶一斤芝麻五合小茴二合花椒乾姜白鹽炒各一兩共爲末外用麥麪炒黃熟與前藥等分拌勻隨意加入胡桃肉棗松子瓜仁白糖之類磁罐收貯每用二三匙白湯點服此方乃韓飛霞所著甚有意味蓋茶冷不益人然高賢雅士文人酒客未有不喜其爽神去垢膩而樂飮之者今兼炒米以養胃氣椒姜不致中寒用者不必全方但摘二三味可也惟鹽須斟酌入茶古云愼勿將鹽去點茶分明引賊入人家
右食治方或曰萬病皆從口入如何食治反安平耶蓋飮養陽氣食養陰氣飮食無過則入於口達於脾胃入於鼻藏於心肺氣味相承陰陽和調神乃自生蓋精順五氣以爲靈若食氣相惡則傷其精神受五味以成體若食味不調則傷其形陰勝則陽病陽勝則陰病常怪人於飮食鮮有得中其所以然者起於一點貪心或貪其補益或貪其治病卒致强食脾勞强飮胃脹脾傷胃滯而病反加劇則又大失乎古人立治之本旨凡冬朝空腹夏夜飽食食雜有犯皆令人疾衛生者愼之
內集卷二上
本草引纂捷徑雷公
醫道之傳其來尙矣歷代聖君哲輔靡不留心自古仁人孝子咸知注意人生兩間身緣四大風寒暑濕侵蒸喜怒憂思鬱結苦樂榮悴悉損精神飢飽逸勞俱傷氣血有生難免具體皆然稟受虛實不同必有恒心乃濟非惟醫者貴有恒心雖病者服藥及起居飮食亦必有恒乃能康濟一身草木良毒各異未達其性勿嘗藥無不效用當極靈試嚼烏梅遽齒酸而津溢纔吹皁角立鼻啑以氣通啖辣芥則淚垂囓花椒而氣閉陰膠知內疽所在陰膠卽甑中氣垢點少許於口中卽知臟腑所起直達至住處知痛處可醫也硝末救腦痛欲亡硝石末吹鼻中頭痛立止囊皴漩多夜煎萆薢囊皺漩多夜煎竹木多小便者夜煎萆薢一件服之永不夜起也@體寒腹大全賴鸕鷀龜尿解噤鼠骨生牙磁石引鍼琥珀拾芥鸞膠續劒獺膽分杯血投藕而不凝漆得蟹而自散葱液可以熬桂作水蟾膏乃能軟玉如泥略擧數端證驗以明一切殊功每用單行則氣純而愈速或時兼使乃味雜而效遲惟相須佐使配合則倂力以收功若相反畏惡交參必爭讎而播毒疾之劇差休戚所關方之臧否安危是係必合精詳有據豈宜滅裂無稽對證求方須裒衆善之長隨宜用藥庶獲萬全之效
本草總括
本草經肇炎皇醫之祖也伊尹用本經爲湯液仲景廣湯液爲方法後之陶唐李陳本草雖多不能及也日久黑白未免無混得經意者惟東垣丹溪會經要者惟古菴節齋是以總法象於前分五品於後其先輩歌括多有修改之者非好勞也不敢少違經旨耳指南云不讀本草焉知藥性專泥藥性決不識病假饒識病未必得法能窮素問病受何氣便知用藥當擇何味
天有陰陽彰六氣
風寒暑濕燥火三陰三陽上奉之
溫凉寒熱四時行
春夏溫熱者天之陽也秋冬凉寒者天之陰也陽則升陰則降
地有陰陽化五味
金木水火土生長化收藏下應之
酸苦辛甘鹹淡成
辛甘淡者地之陽也酸苦鹹者地之陰也陽則浮陰則沈酸生於東方木應春氣溫入肝苦生於南方火應夏氣熱入心甘生於中央土應四季氣兼溫凉寒熱味兼辛鹹酸苦其本氣平其本味甘入脾胃辛生於西方金應秋氣燥入肺鹹生於北方水應冬氣寒入腎淡爲五味之本故本草不言淡然有生必有化木味化甘火味化辛土味化鹹金味化酸水味化苦其應臟腑則想相同也經曰天食人以五氣地食人以五味五氣入鼻藏於心肺五味入口藏於腸胃
辛散酸收淡滲泄鹹軟苦瀉甘緩平
藥本五味入五臟而爲補瀉辛散謂散其表裏怫鬱也酸收謂收其耗散之氣也淡滲謂滲其內濕利小便也鹹軟謂軟其大便燥結之大熱也苦瀉謂瀉其上升之火也甘緩謂緩其大熱大寒也
酸苦涌泄陰爲味辛甘發散氣陽輕
又鹹味涌泄爲陰淡味滲泄爲陽有一藥兩味者或三味者或一氣者輕淸重濁之分氣味厚薄之異
輕淸成象親乎上
味薄茶之類淸陽出上竅本乎天者親上也
親下重濁陰成形
味厚大黃之類濁陰出下竅本乎地者親下也陽化氣陰成形萬物皆然
淸之淸者發腠理陽中陽味厚之至
附子氣厚陽中陽也故發熱
淸之濁者實四肢陽中之陰薄氣使
茯苓淡爲在天之陽也陽當上行何爲利水而泄下經云氣之薄者乃陽中之陰所以茯苓利水而下行然而泄下亦不離乎陽之體故入手太陽
濁之濁者走五臟陰中之陰乃厚味
大黃味厚陰中陰也故泄下
濁之淸者歸六腑陰中之陽薄味爾
麻黃苦爲在地之陰也陰當下行何爲發汗而升上經云味之薄者乃陰中之陽所以麻黃發汗而上升然而升上亦不離乎陰之體故入手大陰
六淫外感如何治風以辛凉熱鹹寒火淫同熱濕苦熱兮寒甘熱苦溫燥勝佐辛酸
風制法肝春木酸生之道也失常則病風淫於內治以辛凉佐以甘辛以甘緩之以辛散之熱制法心夏火苦長之道也失常則病熱淫於內治以鹹寒佐以甘苦以酸收之以苦發之濕制法脾土甘中方化成之道也失常則病濕淫於內治以苦熱佐以鹹熱以苦燥之以淡泄之燥制法肺秋金辛收之道也失常則病燥淫於內治以苦溫佐以甘辛以辛潤之以苦下之寒制法腎冬水鹹藏之道也失常則病寒淫於內治以甘熱佐以苦辛以辛散之以苦堅之蓋五味酸苦甘辛鹹爲五臟之本也四時五行化生各順其道違則病生古聖設法以制變如風淫於內乃肝木失常火隨而熾治以辛凉是爲辛金剋其木凉水沃其火餘皆倣此但內經旣曰風淫於內又曰風淫所勝蓋自在泉而言則曰淫於內自司天而言則曰所勝六淫皆然其治則一也或客勝主則瀉客補主或主勝客則瀉主補客隨其緩急以治之
內傷苦欲分虛實
肝苦急急食甘以緩之甘草肝欲散急食辛以散之川芎以辛補之細辛以酸瀉之白芍心苦緩急食酸以收之五味子心欲軟急食鹹以軟之芒硝以鹹補之澤瀉以甘瀉之參芪甘草脾苦濕急食苦以燥之白木脾欲緩急食甘以緩之甘草以甘補之人參以苦瀉之黃連肺苦氣上逆急食苦以瀉之黃芩肺欲收急食酸以收之白芍以酸補之五味子以辛瀉之桑白皮腎苦燥急食辛以潤之知母黃柏註云開腠理致津液通氣也腎欲堅急食苦以堅之知母以苦補之黃栢以鹹瀉之澤瀉
五臟虛實補瀉肝虛以陳皮生姜之類補之經曰虛則補其母水能生木腎乃肝之母腎水也若補其腎熟地黃是也如無他證惟不足腎氣丸主之實則白芍瀉之如無他證瀉靑丸主之實則瀉其子心乃肝之子以甘草瀉心湯心虛以炒鹽補之虛則補其母木能生火肝乃心之母肝木也心火也以生姜補之如無他證朱砂安神丸是也實則甘草瀉之如無他證重則單黃連湯輕則導赤散脾虛以甘草大棗之類補之實則以枳實瀉之如無他證虛則以益黃散實則瀉黃散心乃脾之母以炒鹽補心肺乃脾之子以桑白皮瀉肺肺虛以五味子補之實則桑白皮瀉之如無他證實則用瀉白散虛則用阿膠散虛則以甘草補脾土補其母也實則以澤瀉瀉腎水瀉其子也腎虛以熟地黃栢補之瀉以澤瀉之鹹腎有補無瀉腎氣丸主之肺乃腎之母金生水故也以五味子補肺而已
升降浮沈法一般
肝主春於時自子至卯爲陰中之陽風藥應之如防風羌活升麻葛根之類自地而升天味之薄者是也味辛補酸瀉氣溫補凉瀉心主夏於時自卯至午爲陽中之陽熱藥應之如附子烏頭姜桂紅豆之類正秉火之氣味火之厚浮散下氣之厚者是也味鹹補甘瀉氣熱補寒瀉肺主秋於時自午至酉爲陽中之陰燥藥應之如茯苓猪苓澤瀉木通之類自天收而降地氣之薄者是也味酸補辛瀉氣凉補溫瀉冬主腎於時自酉至子爲陰中之陰寒藥應之如大黃芩連黃栢防己之類正秉水之氣味水之厚化浮沈味之厚者是也味苦補鹹泄氣寒補熱瀉脾主長夏濕化味甘補苦瀉氣寒熱溫凉各從其宜詳後分類註經曰補瀉在味隨時換氣凡言補補以辛甘溫熱之劑皆助春夏之升浮在人身乃肝心也凡言瀉瀉以酸苦寒凉及淡滲之劑皆助秋冬之降沈在人身乃肺腎也從時春溫宜凉夏熱宜寒秋凉宜溫冬寒宜熱晝則從升夜則從降晴則從熱陰則從寒然病與時逆夏反用熱冬反用寒如發表不遠熱攻裏不遠寒以其不住於中也又如傷冷雖夏月可用辛熱傷酒及素有熱雖寒月可用苦寒然皆暫用也以人病言之病在上則宜升病在下則宜降病在外則宜浮病在內則宜沈病寒則治以熱病熱則治以寒變化至不一也故升降浮沈則順之所謂無傷歲氣勿伐天和也寒熱溫凉則逆之所謂調其氣使之平也豈可執一而論哉
身腰下病梢能降身半上病根宜飡
凡藥根在土中者中半已上氣脈上行以生苗者爲根中半已下氣脈下行以入土者爲梢病在中焦用身上焦用根下焦用梢經云根升梢降
橫行手膊惟辛散
五味酸止而收歛鹹止而軟堅苦直行而泄黃栢大黃之類是也辛橫行而散桂枝之類是也甘上行而發甘草之類是也
分經報使又何難
詩曰小腸膀胱屬太陽藁本羌活是本鄕三焦膽與肝胞絡少陽厥陰柴胡强大腸陽明竝足胃葛根白芷升麻當太陰肺脈中焦起白芷升麻葱白鄕脾經少與肺部異升麻兼之白芷詳少陰心經獨活主腎經獨活加桂良通經用此藥爲使豈能有病到膏肓然此皆外感雜證引藥若內傷虛損須於前五臟虛實補瀉藥內求之
君臣和合無反畏
上品藥一百二十種爲君主養命以應天無毒多服久服輕身延年中品藥一百二十種爲臣主養性以應人無毒或有毒遏病補虛斟酌其宜下品藥一百二十種爲佐使主治病以應地多毒除寒熱破積聚不可久服神農本經三百六十五種法周天三百六十五度後陶隱居又加三百六十五種合七百三十種此以無毒有毒論君臣也若制方之法主治病邪者爲君輔君分治者爲臣應臣向導者爲佐使假如治風以防風爲君治上熱以黃芩爲君中熱以黃連爲君治濕以防己爲君治寒以附子爲君兼見何證以證佐分治或體薄不敢純用苦寒則以辛熱爲向導而監制之大槪養命養性之藥一君二臣三佐使治病之藥一君二臣九佐使務要君臣配合如父子兄弟和氣主療同而氣味似舊方小反小畏亦不甚拘若大反大畏間有同劑者必追蟲重去積仍有監制乃不殺人非初學可及也
用藥凡例凡解利傷風以防風爲君甘草白朮爲佐風宜辛散也凡解利傷寒以甘草爲君防風白朮爲佐寒宜甘發也凡眼暴發赤腫以防風黃芩瀉火爲君黃連歸尾和血爲佐兼以各經藥用之凡眼久病昏暗以熟地當歸爲君防風羌活爲臣甘草菊花之類爲佐凡痢疾腹痛以芍藥甘草爲君當歸白朮爲佐見血先後以三焦熱論凡水瀉以茯苓白朮爲君芍藥甘草爲佐凡諸風以防風爲君隨治病爲佐凡嗽以五味子爲君有痰者半夏爲佐有喘者阿膠爲佐有熱無熱者黃芩爲佐但分兩多少不同耳凡小便不利以黃栢知母爲君茯苓澤瀉爲佐凡下焦有濕以草龍膽防己爲君甘草黃栢爲佐凡痔漏以蒼朮防風爲君甘草芍藥爲佐凡諸瘡以黃連當歸爲君甘草黃芩爲佐凡瘧疾以柴胡爲君隨所發時屬經分用引經藥佐之
相反藥只十八味逐一從頭說與君人參芍藥與沙參細辛玄參及紫參苦參丹參幷前藥一見藜蘆便殺人白芨白蘝幷半夏瓜蔞貝母五般眞莫見烏頭與烏喙逢之一反疾如神大㦸芫花幷海藻甘遂已五上反甘草若還吐蠱與翻腸尋常用之都不好蜜蠟莫與葱相覩石決明休見雲母藜蘆莫使酒來侵人若犯之都是苦
又硫黃原是火之精朴硝一見便相爭水銀莫與砒相見狼毒最最怕蜜佗僧巴豆性烈最爲上偏與牽牛不順情丁香莫與鬱金見牙硝難合京三稜川烏草烏不順犀人參又忌五靈脂官桂善能調冷氣若逢石脂便相欺大凡修合看順逆炮爁炙煿莫相同
七方十劑有機關
七方大方君一臣二佐九病有兼證者用之或病在肝腎之下而遠者分兩多而頻服之亦大方也小方君一臣二病無兼證者用之或病在心肺之上而近者分兩少而頻服之亦小方也緩方有五有甘以緩之之緩方如糖蜜大棗甘草取其甜能戀膈變隔也有丸以緩之之緩方氣行遲也有無毒治本之緩方功自緩也有品件群衆之緩方或表裏藥同劑或升降藥同劑更相拘制各逞其能而不得肆其毒也有補上治上之緩方心肺病不厭頻而少是也急方有五有急病急攻之急方如中風牙關緊急用續命是也有藥性急烈之急方如溲便閉塞借用備急丸是也有湯散蕩滌之急方下咽易散故也有藥性有毒治標之急方汗吐下劑是也有補下治下之急方肝腎之病不厭頓而多是也奇方有二有單方之奇方用一物是也有數合陽數之奇方一三五七九皆陽數也故奇方宜下不宜汗凡入陽之分亦謂之奇偶方有二有古之複方之偶方二四六八十皆陰數也故偶方宜汗不宜下凡入陰之分亦謂之偶複方有二有二方三方之複方如調胃承氣湯加連翹黃芩山梔薄荷爲凉膈散加防風荊芥石羔滑石桔梗川芎麻黃當歸芍藥白朮爲防風通聖散有分兩均齊之複方胃風湯是也
十劑宣劑可以去壅姜橘之屬鬱而不散者用之通劑可以去滯通草防己之屬留而不行者用之補劑可以去弱人參羊肉之屬氣弱血弱者用之泄劑可以去閉葶藶大黃之屬閉而有餘者用之輕劑可以去實麻黃葛根之屬氣實腠理閉密者用之重劑可以去怯磁石鐵粉之屬氣浮神志不定者用之滑劑可以去著冬葵楡皮之屬氣著經澁二便澁者用之澁劑可以去脫牡蠣龍骨之屬氣脫遺溺遺糞遺精亾血者用之燥劑可以去濕桑白皮赤小豆之屬分上中下表裏用之濕劑可以去枯紫石英白石英之屬氣枯血枯者用之又寒劑可以去熱硝黃之屬熱劑可以去寒桂附之屬是也
湯散丸丹斟等分
藥有宜膏煎者宜水煮酒漬者宜丸宜散者亦有一物兼宜者但古人以口咬細令如麻豆大爲粗末煎之使藥水淸汁飮於腹中循行經絡易升易散今人以刀剉如麻豆大亦㕮咀法也若一槪爲細末不分淸濁矣如治至高之病加酒煎去濕加姜煎補元氣加棗煎發散風寒加葱煎去膈上病加蜜煎散者細末也不循經絡止去膈上病及臟腑之病氣味厚者白湯調服氣味薄者水煎和渣服丸者治下部之疾其丸極大而光且圓治中焦者次之治上焦者極小稠糊麪丸者取其遲化直至下焦或酒或醋丸者取其收散之意也犯半夏南星或去濕者以生姜汁煮糊爲丸制其毒也稀糊丸者取其易化也水浸炊餠爲丸及滴水爲丸者皆取其易化也煉蜜爲丸者取其遲化而氣循經絡也蠟丸者取其難化而旋旋取效也大抵湯者蕩也去久病者用之散者散也去急病者用之丸者緩也不能速去其病從緩而治丹卽丸之大者凡藥宜預修合若臨病旋製藥多不備其能效乎
凡言等分分兩均等無異養性補虛緩方皆然若治病急方必分君臣大槪君藥用十分臣藥用七八分佐藥用五六分使藥用三四分外有加減數同佐使病最重者雖君臣分兩懸絶無疑譬之煙火硝黃轉移逈殊可不小心斟酌之乎
眞僞新陳仔細看
藥多有假者誤服反致害人必詢問經歷久而後能辨認
藥宜陳者惟麻黃荊芥香茹陳皮半夏枳實枳殼吳萸狼毒其餘味薄之藥俱用近新有力若陳腐經黴者皆不可用
炮灸製度母逞巧
詩曰芫花本利水無醋不能通菉豆本解毒帶殼不見功草菓消膨效連殼反脹胸黑丑生利水遠志苗毒逢蒲黃生通血熟補血運通地楡醫血藥連梢不住紅陳皮專理氣連白補胃中附子救陰藥生用走皮風草烏解風痺生用使人蒙人言燒過用諸石火煆紅入醋能爲末製度必須工川芎炒去油生用氣痺痛凡藥入肺蜜製入脾姜製入腎用鹽入肝用醋入心用童便凡藥用火炮湯泡煨炒者製其毒也醋浸姜製酥炙者行經活血也且如知母桑白皮天麥門冬生熟地黃何首烏忌鐵器用竹刀銅刀切之犯鐵必患三消遠志巴戟門冬蓮子烏藥之類如不去心令人煩躁猪苓茯苓厚朴桑白皮之類如不去皮耗人元氣栢子火麻益智草菓之類如不去皮令人心痞當歸地黃蓯蓉酒洗去土生精活血無令滿悶桃仁杏仁雙仁有毒傷人用去皮尖不生疔癤蒼朮半夏陳皮用湯泡洗去其燥性麻黃泡去頭汁庶不煩心人參桔梗常山去苗蘆庶不嘔當知水飛火煆醋淬酒浸別硏等項必遵古法母逞新奇
熟升生降古方刋刊
凡病在頭面及手梢皮膚者須用酒炒欲其上騰也病在咽下臍上須用酒浸洗病在下者生用欲升降兼行者半生半熟如大黃知栢必用酒製者恐寒傷胃也要知體厚者生用體薄者炒用然炒製必出火毒收貯用之隨炒隨用以火助火
及時煎服知禁避
大槪煎煮多用砂罐洗淨擇人煎之如補湯慢火煎熬汁汗下及治寒濕藥緊火煎服如劑大水少則藥味不出劑小水多則煎耗太過無力煎以濕紙封罐口熟則用紙濾過或紗絹亦好去渣取淸汁服之則行經絡而去病若濃濁則藥力不行反滯爲害活人云補湯須用熟利藥不嫌生補藥用水二盞煎至八分或三盞煎至一盞利藥一盞半煎至一盞或一盞煎至八分又主病藥宜先煎如發汗則以麻黃爲主須先煎麻黃一二沸然後入餘藥同煎餘倣此止汗先煎桂枝和解先煎柴胡下藥先煎枳實吐藥先煎山梔溫藥先煎乾姜行血先煎桃仁利水先煎猪苓止瀉先煎白朮消渴先煎天花粉止痛先煎芍藥發黃先煎茵陳發斑先煎靑黛發狂先煎石羔嘔吐先煎半夏勞力感寒先煎黃芪感冒傷寒先煎羌活暑證先煎香茹風病先煎防風腹如雷鳴先煎煨生姜濕證先煎蒼朮
凡服藥病在上者食後徐徐服病在中者食遠服病在下者宜空心頓服之以達下也病在四肢血脈者宜飢食而在晝病在骨髓者宜飽食而在夜若嘔吐難納藥者必徐徐一匙而進不可太急也又少服則滋榮於上多服則峻補於下凡服藥後須三時久方可食飯亦不可卽眠令藥氣行也
五禁鹹走血血病毋多食鹹苦走骨骨病毋多食苦辛走氣氣病毋多食辛酸走筋筋病毋多食酸甘走肉肉病毋多食甘
服藥禁忌有朮勿食桃李及雀肉胡荽大蒜靑魚鮓等物有藜蘆勿食狸肉有巴豆勿食蘆筍羹及野猪肉有黃連桔梗勿食猪肉有地黃勿食蕪荑有半夏菖蒲勿食飴糖及羊肉有細辛勿食生菜有甘草勿食菘菜及海藻有牡丹勿食生胡荽有商陸勿食犬肉有常山勿食生葱生菜有空靑朱砂勿食生血物有茯苓勿食醋物有鱉甲勿食莧菜有天門冬勿食鯉魚服藥不可多食生胡荽及蒜雜生菜又不可食諸滑物果實等又不可多食肥猪犬肉油膩肥羹魚鱠腥臊等物服藥通忌見死屍及産婦淹穢事
姙娠禁服蚖斑水蛭及䖟蟲烏頭附子配天雄野葛水銀幷巴豆牛膝薏苡與蜈蚣三稜芫花代赭麝大戟蛇蛻黃雌雄牙硝芒硝牡丹桂槐花牽牛皂角同半夏南星與通草瞿麥乾姜桃仁通䃃砂乾漆蟹爪甲地膽茅根都不中
用當一匕是仙方
隨證用藥心法
外感四氣頭痛須用川芎如不愈加各引經藥太陽川芎陽明白芷少陽柴胡太陰蒼朮少陰細辛厥陰吳萸
巓頂痛須用藁本去川芎
肢節痛須用羌活去風濕亦用
腹痛須用芍藥惡寒而痛加桂惡熱而痛加黃栢
小腹痛須用靑皮
脇痛往來潮熱日晡潮熱須用柴胡
胃脘痛須用草豆蔲
腹脹須用厚朴白芍
腹中窄狹須用蒼朮
肌熱及去痰須用黃芩
胸中煩熱須用山梔
腹中實熱大便閉須用大黃芒硝
小便黃須用黃栢數澁者加澤瀉
上焦熱須用黃芩瀉肺火
中焦濕熱及痛須用黃連瀉心火
下焦濕腫及痛須用酒洗防己草龍膽黃栢知母瀉膀胱火
口渴須用葛根茯苓禁半夏
內傷脾胃肌熱及虛汗須用黃芪
脾胃受濕沈困無力嗜臥及去痰須用白朮
宿食不消及心下痞須用黃連枳實
飮水多致傷脾胃須用白朮茯苓猪苓
水泄須用白朮茯苓芍藥
內傷氣分補氣須用人參
氣虛驚悸恍惚須用茯神
破滯氣須用枳殼利肺多服損胸中至高之氣
氣刺痛須用枳殼看在何部分引經藥助之
去滯氣須用靑皮瀉肝多服損眞氣
治氣之標須用木香行中下焦氣香附快滯氣陳皮泄逆氣紫蘇散表氣厚朴泄衛氣檳榔泄至高之氣藿香上行胃氣沈香升降眞氣腦麝散眞氣愼用
治氣之本氣鬱上升須用川芎香附山梔芩連陰火衝上須用知母黃栢佐以木香蓋氣鬱上升皆屬火也
內傷血分補血不足須用灸甘草或益母草夏枯草龜板牛膝枸杞子
血寒須用姜桂
血熱須用生地苦參
和血須用當歸如血刺痛分上下根梢用之
破滯血須用桃仁紅花血竭牡丹皮
血崩須用蒲黃阿膠地楡百草霜棕櫚灰
血痛須用乳沒五靈脂
內傷痰嗽須用五味子喘者用阿膠
去痰須用半夏熱痰加黃芩風痰加南星胸中寒痰痞用陳皮白朮
瘡痛不可忍須用黃栢黃芩詳上下根梢及引經暴發眼痛不可忍須用黃連當歸以酒浸洗
凡純寒純熱藥中須用甘草以緩其力寒熱相雜者用之以和其性如陰莖中痛須用生甘草梢此其大略觸類通於各門可也
內集卷二下
本草分類一
依古菴而增以通用各藥製法見圏外其程氏釋藥出大觀註爾雅博物志多從之
治風門
卽湯液風升生也古菴云風屬陽善行數變自外而入以鬱正氣故治風多行氣開表藥又風入久變熱熱能生痰宜用袪風化痰藥又熱極生風風能燥液宜用淸熱潤燥藥
防風氣溫味甘辛通療諸風痛滿身頭目脇痛幷胸滿除濕止汗住崩津
凡藥必先識其立名之義而後審其治療防風者預防風疾也無毒浮而升陽也治脾胃二經及太陽經乃卒伍卑賤之職隨所引而至者也主諸風邪在表惡風周身節痛四肢拘攣一切風邪頭眩目盲流淚脇痛諸瘡瀉上焦風邪之仙藥也又疎泄肺竅解胸膈煩滿通五臟關脈藥中潤劑誤服瀉人上焦元氣兼理勞損盜汗女人崩帶除經絡間留濕風能勝濕故也諸風藥皆然
堅潤者佳去蘆及叉頭叉尾者惡乾姜藜蘆白蘞芫花畏萆薢殺附子毒得澤瀉藁本治風得當歸芍藥陽起石治婦人子臟風
獨活甘辛平苦溫諸風痺痛無久新頭項齒頰皆能療金瘡疝痓及奔豚
一莖直上得風不搖無毒沈而升陰中陽也足少陰行經藥主諸風掉眩百節痛攣肌皮苦痒風寒濕痺兩足不能動湯液云獨活氣細而低治足少陰伏風而不治太陽故足痺尤驗一切風邪不論久新頭眩目暈齒痛頰腫頸項難伸金瘡奔豚癎痓女子疝瘕
蠡實爲使得細辛治少陰頭痛
𦍑活苦溫散表風利節痛排巨陽癰更除新舊風寒濕手足太陽表裏通
活生也出羌胡無毒浮而升陽也散肌表八方風邪利周身百節疼痛排巨陽肉腐癰疽散時疫新舊風濕乃手足太陽足厥陰少陰表裏引經之藥撥亂反正之主也兼治赤眼及賊風失音多痒血癩手足不遂口眼喎斜及婦人産後中風腹痛子腸脫出餘與獨活同本經原不分羌獨二活後人始分紫色節密者爲羌活黃色作塊者爲獨活羌活氣雄獨活氣細
去皮及腐朽者得川芎治足太陽頭風
荊芥辛溫療諸瘡暴傷寒證發汗良除痺破氣專凉血血風血暈是仙方
俗名荊芥本名假蘇氣味似紫蘇也無毒浮而升陽也主諸瘡癩瘡風疹瘰癧暴傷寒頭疼目眩手足拘急氣壅寒熱等證發汗卽散惟有渴者不宜除濕痺脚氣筋骨煩疼破結氣下瘀血通血脈凉血止血婦人血風要藥産後血暈爲末童便調熱服産後中風身强酒調服神效又爲末和醋封風毒疔腫
取花實成穗者日乾用
薄荷辛凉最發汗淸頭目解皮風絆止驚風熱刼勞蒸消食下氣除霍亂
至輕淸而薄荷乃花葉總名無毒浮而升陽也入手太陰厥陰經主賊風傷寒發汗通利關節淸利頭目咽喉一切在上及皮膚風熱又治小兒風涎驚風壯熱大人骨蒸勞熱消宿食下氣壅心腹脹滿霍亂兼能破血止痢除癎痓療陰陽毒能引諸藥入榮衛大病後勿食令人出虛汗不止
去梗
升麻甘苦氣寒平解毒除瘟治腹疼傷寒初證幷衄血瘡腫咽牙熱自淸
能升陽氣其葉如麻無毒浮而升陽也主解百毒辟瘟疫瘴氣蠱毒中惡腹痛傷寒時氣頭疼寒熱初證及瘀血入裏吐衄肺痿肺癰咳唾膿血小兒風癎痘瘡斑疹一切風癰腫毒咽痛口瘡牙疼瘡家之聖藥也但陽氣下陷者宜用下虛氣不足者禁用
細削如鷄骨色靑綠者佳發散生用補中酒炒止咳汗者蜜炒得葱白白芷石羔之類本治手足陽明風邪得參朮芍藥之類兼治手足太陰肌肉間熱
細辛溫辣治傷寒下氣消痰通節關頭面諸風不可缺調經治癎又益肝
形細味辛小毒浮而升陽中陰也足少陰本藥手少陰引經東垣云止少陰合病之首痛殺三陽數變之風邪最能溫腎散水寒內冷故仲景用治邪在裏之表也主咳逆上氣破痰止嗽開胸中滯利九竅通百節治頭痛眼風淚下鼻齆齒痛口臭喉痺一切頭面風痛不可缺也又治風癎疾風濕痺踡攣消死肌瘡肉及婦人乳結汗不出經血不行益肝膽氣如單服半錢則氣塞不通而死
水洗去土及蘆葉頭節獨活爲使惡狼毒山茱茰黃芪畏硝石滑石反藜蘆忌生菜得當歸芍藥川芎白芷牡丹皮藁本甘草共療婦人得決明鯉魚膽靑羊肝共療目痛
白芷辛溫療風邪主頭面疾佐瘡家婦人崩帶通經用血滯心腹痛又嘉
離騷謂之葯言以芳潔自約而爲止極無毒升也陽也手陽明本藥足陽明手太陰解利風寒劑也主頭面皮膚搔痒痺痛風邪頭風眩痛目痒淚出作面脂去䵟瘢與辛荑細辛同用治鼻塞諸瘡用以爲佐最能排膿長肌止痛婦人血崩赤白帶下經閉陰腫瘀血心腹刺痛脇痛嘔吐乃去舊生新之劑也
當歸爲使惡旋覆花
治帶白芷丸治腸有膿帶下腥穢不已白芷一兩紅葵根二兩枯礬白芍各五錢爲末蠟丸梧子大每十丸空心米飮下俟膿盡乃以他藥補之
麻黃甘苦性微溫主中風邪治不仁傷寒表證及嗽喘理瘴解瘧消斑痕
叢生如麻色黃也無毒浮而升陽也手太陰之藥入足太陽手少陰陽明經瀉衛實去榮中寒之藥也主中風表證及風毒痿痺不仁傷寒初證頭疼寒熱咳嗽喘逆上氣理嵐瘴及瘟瘧消赤黑斑毒風疹皆發汗而散也丹溪嘗以人參佐用表實無汗者一服卽效多則令人虛或衄血亾陽惟傷風有汗及陰虛傷食者禁用諸風藥大同兼破堅瘕積聚黃疸及小兒痘瘡倒靨
發汗用身去節水煮三沸去沫止汗用根厚朴爲使惡辛荑石韋
藁本辛溫治嚲風頂面皮膚一樣功專辟霧露兼通血疝瘕腹痛陰腫同
根上苗下似枯藁無毒升也陽也太陽本經藥主風邪嚲曳疼痛癎風金瘡大寒犯腦巓頂痛或引齒痛一切頭面皮膚風疾及酒齄粉刺中霧露淸邪必用之旣治風又治濕也兼通婦人血脈疝瘕腹急痛陰中寒腫長肌悅顔可作面脂
去蘆出巖州者佳惡䕡茹畏靑箱子
紫蘇辛溫能解表下氣寬胸痰自少開胃通腸除蟹毒子定喘咳須微炒
紫色蘇苴也形氣土苴也無毒紫色者佳能出汗發散風寒在表下氣下食開胃寬胸膈通大小腸最捷遇蟹毒煮汁　飮之
莖去節治風寒濕痺及筋骨疼痛脚氣
子略炒搗碎主肺氣喘急痰嗽嘔吐翻胃五膈破癥利大小便丹溪云蘇性輕浮而氣味辛溫本草言下氣者散氣也子尤甚脾胃氣虛常泄者禁用
秦艽辛苦氣溫平風痺肢節口牙疼時行寒熱幷勞熱治疸消浮令便淸
生秦地而形相交也可升可降陰中微陽手陽明藥主風寒濕痺肢節疼痛通身攣急善能養血榮筋故腸風下血亦用之一切頭風口瘡下牙痛無問久新時行邪氣傳屍骨蒸小兒疳熱療五種黃疸消水腫利小便
羅紋者佳水洗去土菖蒲爲使
葳靈仙苦溫無毒能治諸風痛痒膚腰疼脚腫不履地腹冷胃痰痃癖除
昔人患病不瘥忽遇此藥數日能行因神而名之可升可降陽也治中風口眼喎斜諸風濕冷歷節痛風上下腰膝脚冷痛不能履地去大腸風及皮膚風痒白癜毒瘡折傷通十二經脈乃治痛要藥也去腹內冷滯心膈痰水久積癥瘕痃癖氣塊膀胱宿膿惡水宣通五臟而不大泄朝服暮效但多服疎人眞氣虛者禁用
酒洗忌茗及麪
單方骨骾喉嚨爲末酒調服
蒼耳子味溫甘苦周痺拘攣入骨髓瘰癧疥癬膚痒頑頭鼻目齒風皆愈
色蒼實如鼠耳詩謂卷耳俗名羊帶歸小毒主風濕周痺四肢拘攣毒在骨髓瘰𤻤疥癬瘙痒疔瘡五痔腫痛惡肉死肌及時疫風寒頭痛鼻涕不止凉肝明目治齒痛且動久服益氣耳目聰明强志塡髓煖腰脚
入藥去刺略炒常服用黃精汁蒸三時忌猪肉
葉微丹治同蛇毒擂酒內服外敷
天麻辛平治麻痺利膝舒筋仍益氣治兒驚癎通女血除疝消癰關竅利
味大辛而麻辣無毒降也陽也主諸風濕疾頭目昏眩四肢麻痺拘攣利腰膝强筋力久服益氣小兒風癎驚悸發搐女人用之通血脈兼治寒疝熱毒癰腫主諸瘡惡氣鬼疰蠱毒有自內達外之理
苗則赤箭似箭幹而色赤治性亦同有自表入裏之功但與御風草相似誤服令人有結腸之患
堅實者佳凡使多用更以他藥佐之乃效
蔓荊子味　苦甘辛主筋骨痺熱寒攻明目堅齒腦鳴痛長鬚利竅殺白蟲
出秦地六月開花九月結實故名蔓無毒陽中陰也太陽經藥主筋骨寒熱濕痺拘攣除目睛內痛赤腫淚出齒痛頭痛頭昏腦鳴凉諸經血故也兼能長鬚髮利關節通竅殺白蟲胃虛者禁用
酒蒸一時曬乾搗碎惡烏頭石膏
牡荊實苦溫通胃除骨寒熱下逆氣燒瀝淸心開熱痰出音止眩兒癎悸
不蔓生故曰牡卽笞杖黃荊也無毒主通利胃氣除骨間寒熱止咳逆下氣
莖燒瀝飮之去心煩熱瀁瀁漾漾欲吐淸頭旋目眩卒失音小兒心熱驚癎兼解暑氣止消渴除痰唾氣實痰盛人宜服之丹溪云虛痰用竹瀝實痰用荊瀝二味開經絡行氣血俱用姜汁助送
葉擂酒敷乳腫
八月採子陰乾靑色者佳防風爲使惡石羔
牛蒡子辛疎疎風擁頭面目齒咽喉腫皮膚瘡瘍筋骨攣補中止渴消痰壅
牛好食其根一名惡實俗名鼠粘子無毒療諸風遍身毒腫頭面目赤腫齒牙疼痛咽膈不利除皮膚瘡疹利腰膝筋骨拘攣通十二經呑一粒可出癰疽頭兼能補中止消渴寬胸痰解痘毒
微炒搗碎用
根莖蒸熟療傷寒寒熱汗出中風面腫熱中逐水
葉入鹽少許封疔腫敷金瘡夏月浴皮膚習習如蟲行風
已上行氣開表藥
南星苦辛利風痰破傷驚搐緊牙凾麻痺瘡腫寒咳嗽消瘀破積蛇蟲含
生南方形圓色白如星有毒可升可降陰中陽也利中風痰壅胸膈不省人事及破傷風小兒驚搐身强如屍口噤牙關緊閉頭目肢體麻痺疥癬惡瘡癰腫金瘡撲損瘀血又破堅積墮胎蛇傷蟲咬丹溪云欲其下行以黃栢引之
臘月置水中凍去燥性入灰火中炮裂去皮治驚癎取爲末用牛膽汁拌勻再入膽中陰乾爲末用或用姜汁白礬煮至中心無白點亦好畏附子乾姜生姜
白附子甘辛行藥勢上治風瘡頭面痕中心腹痛外血痺下濕陰囊及腿臀
色白苗似黑附子性走行藥亦近之氣溫小毒治諸風癬瘡頭面痕面上遊風百病冷氣心痛血痺皮膚不仁陰囊下濕腿臀無力兼治中風失音女子帶下
冷熱灰炮裂用
瓜蒂苦寒能吐痰風癎喉痺不須探菓積蠱毒心腹脹咳逆浮疸鼻瘜拈
凡蔓生者爲瓜此甜瓜蒂也有毒善吐凡風痰暴塞胸膈頭眩喉風風癎風疹咳逆上氣及諸菓積蠱毒病在胸中皆吐下之
治黃疸及暴水腫和赤小豆丁香爲末吹鼻中少時黃水自出亦可服方寸匕治鼻中瘜肉爲末羊脂調少許敷之
靑綠者佳水煮去皮麩炒黃色
花主心痛咳逆
藜蘆苦寒亦善吐風癎蠱毒與喉痺諸瘡癬禿鼻瘜肉止痢治疸除逆噦
藜黑色蘆虛也莖中虛如葱管故俗名鹿葱有毒大吐上膈風痰中風不語暗風癎病喉痺及蠱毒濃煎防風湯浴過焙乾微炒爲末溫水下五分以吐爲度兼治諸瘡疥癬馬刀鼻中瘜肉頭禿及久痢腸癖黃疸咳逆噦逆殺諸蟲
去蘆頭糯米泔浸一宿微炒不入湯藥黃連爲使反細辛芍藥五參惡大黃
單方牙疼爲末納牙孔中勿咽又燒灰煎膏點黑痣
皂莢辛鹹利竅關卒中風痺頭痛寬消痰止嗽除脹滿袪勞貼腫墮胞難
皂黑色兩相夾合而中藏子也氣溫小毒入厥陰經搐鼻可開關竅內服可通關格不利中風中氣中惡痰厥鬼魘卒死卒頭痛甚竝皆爲末吹鼻久患風痺死肌疥癬及痰嗽咳逆坐不得臥爲末蜜丸服之兼療腹脹滿糓食不消殺勞蟲破癥瘕腹痛牙疼咽腫婦人難産及胞衣不下又和酒煎膏貼一切腫毒止痛
長莢者疎風氣如猪牙者治齒取積俱要肥膩不蛀去皮子酥灸或蜜灸燒灰栢實爲使惡麥門冬畏空靑人參苦參
皂子疎通五臟風熱
皂刺凡癰疽未破者能開竅己破者能引藥達瘡所乃諸惡瘡癬及癘風要藥也昔有患眼昏眉落鼻崩服刺灰濃煎大黃湯下七旬愈又和米醋煎膏敷瘡癬奇效
殭蠶辛鹹散痰結中風喉痺瘡瘢滅陰易崩帶産餘痛兒驚夜啼口噤撮
人家養蠶有合箔自殭直死小白色似有鹽度者卽曬乾勿令中濕濕則有毒氣平無毒浮而升陽也主散風痰丹溪云能助金淸化之氣治相火結滯之疾故日華子以治風及勞瘦也治中風失音半身不遂幷一切風疾頭風口瘡面䵟喉痺欲死滅諸瘡瘢痕及遍身癮疹瘰癧發背疔瘡痔腫火丹金瘡皮膚風動如蟲行男子傷寒後陰易病女子崩中帶下産後餘痛乳汁不通小兒驚風夜啼口噤撮口兼去三蟲能發汗
頭番乾久者佳糯米泔浸去涎觜火焙或姜汁炒
治面上瘡瘢殭蠶衣魚鷹屎白等分爲末塗之
蟬退甘鹹氣淸凉治頭目眩皮風痒婦乳産難胞不下主驚癲癎夜啼郞
此卽蚱蟬所脫殼也蟬者廉也飮風露而廉潔淸高氣寒無毒主風邪頭眩目昏翳膜皮膚瘙痒疥癩婦人乳難産難胞衣不下小兒驚癎夜啼癲病渾身壯熱殺疳蟲止渴痘瘡不出皆驗
去趐足水洗去土蒸過
蟬花乃殼中化出殼頭上有一角如花冠狀專主小兒天弔驚風俗云五月不鳴嬰兒多災良有以也
蝎味甘辛去風涎卒中喎僻癱半邊癮疹耳聾眞可療小兒驚搐最當先
蝎螫也毒能螫人也氣平有毒治中風口眼喎斜半身不遂語澁手足抽掣諸風癮疹小兒驚風不可缺也又治腎虛耳聾蝎四十九枚生姜如蝎大四十九片同炒至姜乾爲度爲末作一服二更盡溫酒調下盡量至醉次日耳中如笙簧卽效十年者二服愈
緊小者佳有用全者有用梢者梢力尤切水洗炒去毒
白花蛇味甘鹹溫疥癩諸風痺不仁口眼喎斜筋脈急半身不遂復能伸
諸蛇鼻向下獨此蛇鼻向上背有方勝白花文主大風癩瘙痒中風濕痺骨節疼痛脚弱不能久立兼治肺風鼻塞雷公云蛇性竄能引藥至有風處耳
出蘄州眼如活不合尾上有佛指甲腹上有念珠迹者眞有大毒宜去頭尾各一尺取中叚酒浸三日去酒灸乾去皮骨
烏蛇無毒味甘平諸風頑痺用之靈皮膚癮疹疥癬毒脫落鬚眉還可生
性善不嗜物背有三稜色黑如漆尾細尖長眼不陷者爲眞
製同白花蛇
蚺蛇肉膏治大風兼主産餘痛腹中膽治䘌瘡幷䘌痛目腫兒疳血痢同
蚺髯也頷有鬚也蛇迱也形迱長也肉甘膏平小毒釀酒治大風及諸瘡瘰癧膚頑婦人産後腹痛忌醋
膽苦甘氣寒小毒主心腹䘌痛下部䘌瘡目痛齒痛小兒五疳熱丹口瘡久痢其膽以刀切開內細如粟米著水中浮走者眞沈散者非也
蛇退甘鹹治蛇癎喉風目翳諸瘡蟲腸痔蠱毒催難産百種驚風救兒童
蛇退皮也無毒主蛇癎捶搖頭弄舌癲疾瘈瘲寒熱諸䘌惡瘡似癩癜風白駁煎汁塗之瘡有膿者燒敷之腸痔蠱毒婦人難産小兒百二十種驚風兼辟惡止渴
取石上白如銀色完全者埋土中一宿醋浸灸乾惡磁石及酒瘧疾用塞兩耳內服鹽湯引吐卽止
虎骨辛溫袪毒風强筋骨治惡瘡癰外感寒濕內傷勞屍疰　痔痢脫肛亦有功
虎武也爪牙雄武也無毒主白虎痛風筋骨髀脛腰膝毒風攣急疼痛及惡瘡鼠瘻殺鬼疰毒卒魘兼治溫瘧滑痢升上辟惡頭骨補下堅筋脛骨脊骨
雄而色黃者佳酒或酥灸藥箭中者不用
牙主男子陰瘡磨乳汁治犬咬
膏塗頭禿犬咬
爪辟惡鬼
膽主小兒疳痢驚癎客忤硏水服
睛主癲癎羊血中浸一宿取出微焙乾搗末
屎主惡瘡
鬚主齒痛燒灰用
牛黃小毒苦平凉風癎失音及癲狂辟邪治疫催難産兒驚百病儘相當
牛口吐出生黃爲上其次有角黃心黃肝黃膽黃殺而得之陰乾無令見日主中風失音及癎痓癲狂除邪逐鬼天行時疫健忘虛乏又　墮胎催産難小兒驚癎夜啼痰熱百病
取磨手甲上黃透爪甲輕鬆微香者眞別硏人參爲使惡龍骨龍膽地黃常山畏牛膝乾漆得牡丹菖蒲利耳目
牛膝苦酸氣亦平痠痺拘攣瘡疹靈男子精虛腦齒痛婦人經閉結瘕癥
莖有節似牛之膝無毒沈也陰也主寒濕痿痺四肢拘攣疼痛不可屈伸凡腰腿之疾必用引下治惡瘡風疹口舌生瘡傷熱火爛又竹木刺入肉嚼爛罨之卽出皮膚疾亦用之男子腎虛陰消失溺多渴腦痛髮白早齒常痛服之塡精益髓自愈婦人經閉惡血結爲癥瘕産後心腹痛血暈又治男婦小便不利莖中痛活血生血劑也兼止老瘧久痢
長大柔潤者佳酒洗用惡龜甲白前忌牛肉
何首烏溫味苦澁主治諸瘡頭面風益精氣血令有子産後帶疾酒調濃
卽夜交藤因姓何人服之主子久則鬚髮黑也無毒升也通十二經主諸癰腫疥癬瘰癧頭面風瘡遍身瘙痒及五痔腸風骨軟風益精髓氣血令人有子黑鬚髮强腰膝凡男子積年勞嗽痰癖風虛冷氣臟腑宿疾久痢皆宜兼治婦人産後帶下面黃心腹痛瘀血諸疾爲末酒調服
有雌雄二種雄者紫紅雌者略白凡修合須雌雄二種相合米泔浸經宿曬乾搗碎如作丸用黑豆拌九蒸九曬去豆茯苓使忌諸血蘿蔔鐵器無鱗魚得牛膝則下行
已上袪風化痰藥
菊花味甘氣平寒諸風濕痺皮膚頑頭眩目涙胸煩痛久服滋陰腸胃安
菊鞠也爾雅云鞠如聚金不落花萼也後凡言花者倣此無毒可升可降陰中陽也主諸風濕痺腰痛去來四肢遊風皮膚死肌治頭風眩痛兩目欲脫淚出去翳養血明目要劑也又寬胸膈煩熱止心痛丹溪云能補陰氣治頭目胸熱諸證者補其水而淸氣升風火自去也久服安腸胃黑髮延年兼治疔腫取根葉絞汁內服外傅
白菊潤肺黑鬚髮和巨勝子蜜丸服
正月採葉五月採莖九月採花陰乾味甘單葉黃花應候開者入藥野菊味苦大傷胃氣不用桑白皮爲使
蜜蒙花味甘平寒專去眼中風翳漫赤眼靑盲皆可用兒疳痘眼熱侵肝
味甜如蜜花一朶數十房蒙蒙然細碎也無毒去一切風氣膚翳多淚小兒麩痘及疳氣攻眼
出益州酒浸一宿候乾加白蜜拌勻蒸之曬乾
白蒺藜苦辛氣微凉諸風瘡毒腫且痒頭痛目昏咽牙痛破血消瘕肺咳傷
蒺惡也藜刺也好生道上人疾惡其刺足也無毒主諸風瘡痬癰腫遍身瘙痒癜風小兒頭瘡治頭痛目久失明鼻久塞咽喉卒痛齒痛齒落破瘀血癥瘕奔豚咳逆肺痿胸滿吐膿兼治遺精溺血婦人乳難帶下幷催生墮胎
有黑白二種黑者不入藥風家丸散竝炒去刺補腎用沙宛蒺藜去殼取子微炒烏頭爲使
單方陰㿉用有刺者爲末傅之效
靑箱子苦治皮風惡瘡疥痔殺三蟲益腦髓能去目翳風寒濕痺亦堪攻
箱囊篋也藥雖賤而治眼功大靑囊箱中不可缺也黑色似莧實而扁卽野鷄冠花子舊以子名草決明者誤也無毒主皮膚中風熱瘙痒殺三蟲諸瘡風痔蝕下部䘌瘡益腦髓去目翳蓋翳膜皆腦脂下流而成故也一切肝風熱毒衝眼靑盲赤障皆驗又堅筋骨去風寒濕痺
微炒搗碎
草決明鹹甘苦平治肝風熱衝眼睛脣靑頭痛兼止衄消痰省睡益陰精
治眼決然而明也言草者別於石決明也無毒主肝風熱毒衝眼靑盲赤障腫痛淚出膚翳治脣口靑色用塗太陽穴止頭痛貼腦心止鼻衄兼消痰止渴久服益精令人不睡
如菉豆大而銳微炒蓍實爲使惡火麻子
木賊苦甘善發汗益肝明目除翳縵腸風痔痢消積塊女人崩帶經不斷
作木器者用之磨光能去木屑故名賊也無毒輕浮發汗至易近水而生得陰氣多故益肝膽明目退翳膜止流淚療腸風久痢痔血味澁苦能消積塊治婦人崩中帶下月水不斷然亦必他藥佐之乃效本草云得牛角䚡麝香治休息痢得禹餘粮當歸川芎療崩中赤白得槐角桑耳療腸風下血又與槐子枳殼相宜主痔疾出血單用炒爲末服治小腸膀胱氣
去節以水潤濕火上烘用
白薇鹹苦大寒平中風忽忽睡多驚止瘧能袪邪魅惑益陰精止淋露頻
色白而形微細無毒主暴中風身熱支滿忽忽睡不知人止溫瘧治百邪鬼魅狂惑寒熱痠疼益陰精療傷中淋露不斷及女子帶下兼下水氣
出陝西米泔浸去鬚蒸惡黃芪大黃大㦸乾姜乾漆山茱萸大棗
萎蕤甘平治風熱四體拘攣跌筋結風溫表裏是靈丹濕毒腰疼渴且泄
萎委委美貌蕤實也女人用去皯斑美顔色故又名女萎根葉似黃精入藥多用根無毒主中風暴熱四肢拘攣不能動搖跌筋結肉一切瘡瘍斑剝時行風溫頭疼目痛眥爛淚出寒熱心腹結氣濕毒霍亂泄瀉煩渴腰膝痛莖中寒兼治虛勞客熱潤心肺補中氣晉𥞇紹有胸中寒疹每酒後苦服之得愈
水洗竹刀刮去皮蜜水蒸焙乾畏鹵鹹
巴戟辛甘氣本溫大風血癩面多痕小腸陰痛相牽引一切虛勞可復元
生巴郡根有棘刺無毒主大風邪氣血癩頭面遊風小腹及陰中相引痛補五勞陰痿不起益精堅筋骨止夢泄男子陽虛者最宜兼治水腫
內紫微白如粉者佳鹽水煮去心覆盆子爲使惡雷丸丹參
天竺黃甘寒性和緩去諸風熱滋養五臟鎭心明目療金瘡兒驚天弔痰壅上
生天竺國竹內如黃土成片無毒凉心去熱小兒藥最宜和緩故也
五加皮苦辛溫寒風痺踡急步履難疽瘡瘀血肌皮滯心腹疝痛陰不乾
上應五車星精而生故葉生五出者佳無毒主風痺四肢攣急腰脊兩脚疼痛緩弱小兒三五歲不能行尤驗治疽瘡陰蝕及多年瘀血在皮肌心腹疝氣痛男子陰痿囊下濕婦人陰痒釀酒久服補中益精堅筋骨强志意延年不老仙經藥也
遠志爲使惡蛇退玄參
桑寄生平甘苦味主腰背强袪風廢癰腫金瘡皆可療下乳止崩安胎墜
近海地暖不蠶桑木氣厚枝葉上自然生出非因鳥食物子落而生也無毒主背腰腿脚遍身骨節疼痛袪風痺頑麻廢疾癰腫金瘡皆療又治婦人崩中不止胎前漏血産後乳難小兒背强
實明目輕身通神
深黃色幷實中有汁稠粘者眞忌火忌鐵誤服他木寄生殺人
已上淸熱潤燥藥
狶薟草苦寒能補麻痺偏風有涎吐治肝腎行大腸氣　䘌瘡煩滿汁少許
狶猪也薟臭也氣如猪薟氣經蒸暴則散小毒主肝腎風氣四肢麻痺骨間疼痛腰膝無力偏風口喎時時吐涎及跌墜失音亦能行大腸氣治三十六般風久服明目烏鬚健骨衰老風疾婦人久冷尤宜又治熱䘌煩滿不能食生搗汁服三四合多則令人吐
蒸法爲丸見六卷二二葉
水萍辛酸治諸風癱瘓瘙痒惡瘡癰利水勝酒長鬚髮時行發汗有奇功
浮生水面與水相平氣寒無毒歌云不在山兮不在岸採我之時七月半選甚癱風與緩風些小微風都不筭黑豆淋酒下三丸鐵幞頭上也出汗一切惡瘡癰腫煎湯洗之發背癰疽初起及面生細疱湯火瘡和鷄子淸貼之治水腫及中水毒小便不利者日乾爲末服方寸匕或搗汁飮之時行熱病發汗速於麻黃兼能勝酒長鬚髮止消渴孫眞人云五月採浮萍陰乾燒煙去蚊
葉圓寸許紫背者佳
絡石味苦性微寒風熱死肌口舌乾背癰咽腫漿難入堅筋利竅主腰臗
根鬚布絡石上而生葉細圓者良絡木者不用又名石薜荔無毒主風熱死肌惡瘡疥癬白癜癧瘍口乾舌焦咽腫水漿不入古方治喉痺單用水煎細細呷之治背癰和蜜服之去蛇毒心悶刀傷內服外封此物感陰濕而生凌冬不凋故解熱毒如是本草云治大驚入腹除邪氣養腎主腰臗痛亦以其能堅筋骨利關節破瘀血耳
麤布揩去莖葉上毛甘草水浸曬乾杜冲牡丹爲使畏貝母菖蒲忌鐵
白鮮皮味苦鹹寒風癱濕痺屈伸難治諸疥癬淸頭目咳逆淋疸尤能安
白色鮮羶氣似羊羶俗呼白羊鮮無毒主風癱手足不擧筋骨弱乏濕痺死肌不可屈伸一切熱毒惡瘡風癬眉髮脫落又治時行頭風目痛腹熱飮水欲狂咳逆日華云通小腸水氣故淋瀝黃疸用之兼療女子陰中腫痛小兒驚癎昔葛洪治鼠瘻己有口膿血出者煮服一升吐鼠子而愈
水洗去粗皮惡螵蛸桔梗茯苓
漏蘆大寒鹹且苦皮膚風熱筋骨僂腸風尿血及遺精通經脈又能行乳
漏流動而長也蘆虛也無毒主皮膚風熱惡瘡瘙痒凡痔漏瘰癧乳癰發背服之排膿止痛癮疹如麻豆者可作浴湯又治濕痺不仁及跌撲續筋骨傅金瘡斷血長肉止腸風尿血泄精通經脈下乳汁兼治赤眼及小兒無辜疳瀉痢冷熱不調殺蟲
出黃帝葬所喬山及單州者佳味苦酸者僞去蘆細剉甘草拌炒去甘草南人用苗北人　用根一云卽飛字
辛夷辛溫治腦風眩冒如在舩車中面腫齒痛幷鼻塞解肌利竅殺諸蟲
辛辛香也夷滅也善滅面䵟以功言也無毒主頭風痛面腫引齒痛眩冒身兀兀如在舟車上通鼻塞涕出又解肌去五臟身體寒熱利九竅去白蟲
去皮心及外毛毛射人肺令咳水洗微灸川芎爲使惡五石脂畏菖蒲蒲黃黃連石羔
萆麻子平甘辛味偏風腫痛服且熨疥癩水癥單用之下胎兼辟疰惡氣
子如牛蜱蟲葉似麻屬陰能出有形滯物有毒主偏風口噤一切腫痛內服外熨癘風手指攣曲鼻塌瘰癧丹瘤瘡疥剩骨搾油塗之或服三五粒惟水腫水癥可硏二十粒服之吐惡沫加至三十枚三日一服瘥則止難産及胞衣不下取七粒硏膏塗脚心下卽洗去兼辟屍疰惡氣又硏膏和蛤粉等分治湯泡用油調治火燒用水調傅之
盬水煮半日去皮取子
葉主脚氣腫痛不仁搗蒸薄裹三次效
䕡茹寒氣辛酸味主大風熱惡瘡疽殺蟲消瘀排膿毒善忘不樂亦懽娛
形如菴䕡可茹小毒惡肉敗瘡死肌要藥
陰乾黑頭者良甘草使惡麥門冬
茵芋葉苦溫有毒諸風濕痺筋踡縮寒熱如瘧肌體羸邪氣入裏痛心腹
局方罕用古人以三建等藥佐之浸酒治偏風
杜若微溫氣味辛風腦頭疼涕淚頻溫中下氣平胸脇益精明目更輕身
杜土也處處土産若細辛芳香故又名土細辛無毒
去皮蜜水浸曬乾用
羊躑躅辛溫大毒皮膚痛痒賊風酷疰瘧安然痢痺消善除蠱毒兼諸毒
羊誤食則躑躅而死凡用不可近眼惡諸石及麪治風諸酒方用之不入湯藥
莨菪子苦甘寒有毒專能截風治癎搐殺蟲齒痛定癲狂多服放蕩無拘束
卽天仙子多服久服善走
先用醋煮次牛乳浸黑者眞曬乾生用瀉人
南藤氣溫味辛烈除痺排風和氣血逐冷氣治血風滋補衰老能興陽强腰膝兮變白髮
生依南樹莖如馬鞭有節紫褐色無毒八月採日乾或浸酒服
石南葉辛苦却平筋骨皮毛風最靈養腎强陰療脚弱痺風蠱毒子堪憑
生終南石上如枇杷葉無毛有毒女人久服思男
初夏採猪脂炒五加皮使
蚤休味苦氣微寒驚搐癲癎弄舌端瘡癰瘰癧皆堪用殺蟲解毒不等閑
卽紫河車又名重樓金線初夏早採根日乾爲美有毒主驚癎搖頭弄古舌胎風手足抽搐熱氣在腹癲疾殺三蟲解百毒能吐瀉人墮胎古方治癰毒蛇毒醋磨外傅酒磨內服
木蘭寒苦採皮乾皮風癰癩面滿丹赤鼻酒皶陰濕痒又消水腫治傷寒
木香如蘭狀如厚朴桂皮無毒主風熱在皮膚中面上皯䵳及癰疽癩風等疾
松蘿甘苦平無毒主治頭風破癭瘤解怒消痰止虛汗吐瘧利水也堪求
卽松樹上寄生五月採陰乾兼冶女子陰寒腫痛令人得眠
雲母甘平治中風皮膚死肌惡瘡癰補虛益精堅筋骨止痢兼治帶白紅
抱朴子云服十年雲氣常覆其上蓋服其母以致其子仙經藥也無毒主中風寒熱如在舟車上身皮死肌一切惡瘡風疹遍身百計不瘥煆粉淸水調服補腎虛冷少氣益精堅筋續骨止痢及女子帶下赤白飽食後跌撲以致胸熱發狂足不能履地久服輕身耐寒暑
出廬山中有五色白者佳黑者不用火煆紅醋淬七次水飛曬乾別硏凡石部藥皆然澤瀉爲使畏鮀甲及流水
石膽辛酸苦氣寒主吐風痰療諸癎惡瘡鼠瘻齒甲痛鼻息陰蝕崩淋安
石中有汁如膽卽膽礬也有毒治初中風癱瘓諸癎痙醋湯調一字吐痰立瘥一切惡瘡鼠瘻蟲牙落盡鼻中瘜肉口瘡甲疽燒煙盡爲末傅之女子陰蝕蝕痛崩中下血石淋令人有子兼散　諸毒癥積咳逆上氣能化鐵爲銅成金銀
出有銅處煎煉而成淸亮者佳水英爲使畏桂芫花辛夷白微
曾靑無毒小酸寒頭風目淚痺痛安止渴破癥神氣爽利竅通關益膽肝
曾層也層層石中包含而色靑也其形小累累連珠相綴與空靑同山不空者爲曾靑甚難得主頭風腦中寒目痛淚出風痺止煩渴破癥積補陰爽神氣利關節通九竅養肝膽畏兎絲子
空靑酸寒利竅關能治頭風眼不看開聾破積通血脈强志養神最益肝
石殼中空有汁靑色無毒利關節九竅故治頭風耳聾目盲赤腫翳淚瞳人破者可使復明兼破堅積通血利水下乳汁强志養精益肝
點眼用汁磨翳用殼畏兎絲子
已上治風通用
菥蓂子
味辛微溫無毒除風痺治熱眼痛淚出爲末點四十夜當有熱淚及惡物出去努肉兼治心腹痛肝家積聚
實葉皆似芥俗呼爲老薺處處有之五月採陰乾惡乾姜苦參得細辛荊芥良
石長生
味鹹苦微寒有毒生石巖下葉似蕨黑光如漆花紫用莖葉治諸風疥癬寒熱辟邪殺蟲
鹿衘草
鹿有疾衘此草則瘥又名薇衘味苦平微寒無毒主風濕痺痛痿蹷驚癎吐舌賊風鼠瘻癰腫暴癥逐水明目岐伯治身熱解惰汗出如浴惡風少氣名酒風以澤瀉十分薇衘五分飯後服
葉似茺蔚叢生有毛花黃根赤黑七月採莖葉陰乾得秦皮良
馬先蒿
味苦平無毒主中風濕痺女子帶下無子又治馬疥
八月採角似小豆而銳長
陸英
味苦寒無毒葉似芹故芹名水英此名陸英立秋採花所在有之主風痺痛攣皮膚瘙痒風脚水腫陰痿
海桐皮
味苦平無毒主腰膝脚痺痛風浸水洗眼除膚赤疥癬牙齒蟲痛竝煮服含之兼治霍亂久痢
胡桐淚
胡桐樹脂也出肅州似黃礬而實入水便消味鹹苦大寒無毒主風蛀牙疼要藥大熱心腹煩滿和水服取吐殺火毒幷麪毒又可作金銀銲焊藥古方少用
鉤藤
莖有刺如鉤味甘苦氣微寒無毒惟療小兒十二驚癎天弔客忤胎風寒熱
草烏
味苦甘微溫有毒生服痺喉治風濕麻痺疼痛發破傷風汗
姜汁炒或豆腐煮曬乾
天仙藤
似葛葉圓小有毛夏採根苗用味苦溫微毒解風勞得麻黃發汗得大黃墮胎得安胎藥治子癎證
石南藤
出天台治風濕腰疼
魚津草
亦名水英味苦寒無毒主男婦無故脚膝腫痛急强名骨風忌鍼灸服藥單煮此草頻浸五日卽瘥
穀精草
生田中主喉痺齒痛諸瘡兼治翳膜遮睛又和麪水調貼偏正頭痛
佛耳草
味酸熱治風寒嗽及痰除肺中寒大升肺氣少用過服損目欵冬花爲使
地楊梅
四五月有子似楊梅苗如蓑草味辛平無毒治赤白痢取莖子煎服
郞耶草
生山澤高三四尺葉作雁齒如鬼鍼苗味苦平無毒主赤白久痢小兒痞滿丹毒寒熱取根莖煎服
蛞蝓
味鹹寒無毒主賊風喎僻驚癎攣縮生硏水服止渴燒灰猪脂調傅脫肛和蛤粉傅發背石灰淹治牙蟲
衣魚
卽書內蠹魚味鹹溫無毒卒患偏風口眼喎斜喎右摩左耳下喎左摩右耳下正卽止婦人瘕疝小便不利小兒中風項强背起摩之淋閉取摩臍及小腹卽通硏爛傅瘢瘡又和乳汁點眼治翳及沙石草落目中
淸風藤
生天台山其苗蔓延木上四時常有彼土人採其葉入藥治風有效
礜石
礜毒石也與砒同火煆百日服一刀圭生用殺人穴巢中　得者最佳冬月置水中不氷味辛甘大熱主風痺死肌鼠瘻蝕瘡破堅癥積聚痼冷去鼻中瘜肉不入湯藥
靑瑯玕
瑯玕琉璃之類火成之物卽玻瓈也有五色惟靑者入藥味辛平無毒主皮膚風痒死肌疥癩火瘡癰傷磨目翳起陰氣殺錫毒畏鷄骨得水銀良
玄精石
玄黑色精靈也言石色黑而有靈也形如龜背玄武北方之神故名太陰玄精味鹹溫無毒主風冷邪氣濕痺益精氣婦人痼冷漏下心腹積聚冷氣止頭疼解肌傷寒及補藥亦用之
搗碎細硏水飛日乾
金星石
寒無毒主大風疾治脾肺壅毒及肺損吐血嗽血下熱涎解衆毒
銀星石
體性似金星石但金星石於蒼石內外有金色麩片銀星石有銀色麩片俱出濠州須火煆過用
𤥭璖
生西國玉石類形似蚌蛤有文理大寒無毒主安神鎭宅解諸毒藥及蟲螫和玳瑁等以人乳磨服極效
珊瑚
生波斯國似玉紅潤味甘平無毒主風癎消宿血去目翳鼻衄爲末吹鼻中小兒眼有膚翳單爲末點之
瑪瑙
生西國玉石間色紅白似馬腦有紋如纏絲砑木不熱者爲上味辛寒無毒主辟惡熨目赤爛
蓬砂
蓬茸茸也砂淋鹵結成砂也又名硼砂味苦辛溫無毒主消痰熱止嗽破瘕結喉痺不入湯藥色褐者味和效速色白者味雜效緩
古文錢
平有毒治翳障赤眼腫痛鹽湯浸點或刮生姜汁點婦人橫産心腹痛月隔五淋燒以酒淬飮之
石燕
生山洞中因雷雨飛出墮於沙上化爲石氣凉無毒偏治久年腸風痔瘻煮汁飮之諸淋有效婦人難産兩手各把一枚立驗
火煆醋淬七次別硏
已上治風雜用
主治各經風藥
肝川芎心細辛脾升麻肺防風腎獨活胃升麻大腸白芷小腸藁本三焦黃芪膀胱羌活
已上諸藥發散風寒升散鬱火兼治表濕之劑此古菴正藥也
治熱門
卽湯液寒沈藏也古菴云治熱以寒寒藥屬陰故治熱多陰藥又鬱火宜發散宜用風門藥火鬱則發之升陽散火也夫熱燥皆屬陽宜與治燥門通看
黃芩苦味枯飄者瀉肺除風熱在肌堅者大腸除熱用膀胱得助化源宜
芩金也黃色應秋金也氣寒無毒可升可降陰也入手太陰經中空而爛者名腐腸瀉肺受火邪氣逆消膈上痰熱及胃中濕熱黃疸中破而飄者名宿芩瀉肺痰火利氣除時行風濕熱邪在表寒熱往來諸瘡乳癰背發疔腫火瘍用之排膿一切上部實熱痰熱積血假此降散細實直而堅者名條芩瀉大腸火逐水消糓止熱瀉下痢膿血腹痛後重養陰退陽細實圓而堅者名子芩去膀胱熱滋化源利小腸治五淋小腹絞痛及女子血閉下血又安胎者由其能降上中二焦之火使之下行也故曰得厚朴黃連止腹痛得五味子牡蒙牡蠣令人有子得黃芪白歛赤小豆療鼠瘻得川芎調平心血心平而熱自退血不妄行矣
酒炒上行便炒下行尋常生用山茱萸龍骨爲使惡葱實畏丹砂牡丹藜蘆
梔子苦寒瀉肺火更除胃熱心煩憹目赤鼻衄身發黃止痢通淋消癲顆
形似酒巵味薄無毒陰中陽也入手太陰經易老云輕浮而象肺色赤而象火故瀉肺中之火又除胃熱嘔噦發黃及亡血亡津中乾內熱仲景治傷寒心下懊憹癲狂不得眠用此吐之因邪盛拒而不納吐則邪得以出其實梔子非吐藥惟治心中煩悶耳兼治風痰頭眩目赤面赤鼻衄鼻皶止痢通淋白癩赤癩諸瘡瘍亦瀉肺心火耳本經謂解大小腸熱肺淸而氣自順化治發黃者亦除胃濕熱耳近有治陰火用童便炒黑謂其能益少陰經血得故紙能滋陰降火淸上固下性雖寒而帶補衍義曰屈曲下行降火開鬱能治肺中之火東垣云治臍下血滯結而不得小便又曰凉心腎是藥乃上中下美劑要之皆瀉肺火調肺氣滋肺源耳
緊小七稜者良用仁去心胸熱用皮去肌表熱尋常生用虛火童便炒七次至黑色
沙參性寒甘苦味能除表熱與胃痺卒疝惡瘡身浮痒散血積兮補陰氣
生沙地葉似枸杞根如葵筋大外赤黃內白亦名白參出華州者良無毒主肌表間熱頭痛寒熱胃痺心腹痛結熱卒得疝氣下墜絞痛一切惡瘡疥癬浮風身痒散血分積養肝之功居多常欲眠而多驚煩者最宜故曰厥陰本藥也兼瀉肺熱能補五臟之陰亦隨各臟引至易老常以此代人參取其甘也
米泔浸曬惡防己反藜蘆
玄參鹹苦氣微寒淸神氣瀉無根火風寒身熱瘧昏狂腎傷腹塊頸核瘰
黑參也無毒易老云樞機之劑管領諸氣上下肅淸而不濁治空中氤氳之氣三焦無根之火腎傷必用之本經君藥也治暴中風寒身熱支滿狂邪忽忽不知人溫瘧洒洒胸中多氣煩渴水腫者皆濁氣爲之也補內傷腎氣明目强陰益精及傳屍頸上有核腹中有塊骨蒸驚悸健忘一切癰腫瘰癧頭風喉痺熱毒遊風皆痰火聚爲之也又治婦人産後餘疾血癥血瘕名曰聖藥宜哉
水洗蒲葉隔蒸或酒蒸亦好惡乾姜黃芪大棗山茱茰反藜蘆極忌銅鐵
丹參苦寒治熱狂主癥痼結水鳴腸頭目腰脚諸瘡毒胎經崩帶益婦娘
赤參也無毒治風邪留熱狂悶及冷熱勞熱主破癥瘕心腹痼疾邪氣入腸鳴如走水頭疼目赤骨節疼腰脊强四肢不遂風脚軟疼者單用浸酒服之可逐奔馬故又名奔馬草惡瘡癭瘤腫毒排膿止疼生肌安生胎落死胎止血崩帶下調經脈不勻益氣養血通利關脈去舊生新之劑也
莖方稜靑色葉相對似薄荷有毛一苗數根根赤大如指長尺餘處處有之十月採根酒洗曬乾畏鹹水反藜蘆
紫參味苦辛氣寒除大熱伏腸胃間治痢通經諸血疾破積消癰利竅關
葉似羊蹄紫花靑穗皮紫黑肉紅白肉淺皮深實黑大如豆所在有之一名牡蒙無毒主腸胃大熱唾血衄血腸中聚血仲景以甘草佐之而治痢局方用以通婦人經脈本經云主心腹積聚寒熱邪氣癰腫諸瘡皆以其通九竅利大小便也
三月採根火炙令紫色畏辛夷
前胡無毒亦苦寒主治時行內外熱下氣消痰淸頭目安胎治疳破癥結
苗比柴胡先生主傷寒時氣內外俱熱半表裏證痰滿胸脇中痞心腹結氣頭目昏痛骨節煩疼咳喘嘔吐寒熱日華又謂能安胎及小兒疳氣破癥結開胃進食者總皆消痰下氣推陳致新也
水洗刮去黑皮幷蘆或用竹瀝浸潤曬乾半夏爲使惡皂莢畏藜蘆
白前氣味甘辛平善保肺氣嗽有情胸脇煩悶氣衝上不眠喉作水鷄聲
色白苗類前胡根似白薇細辛保肺淸肺氣嗽久嗽多用以溫藥相佐尢佳主胸脇煩悶氣逆上衝呼吸欲絶不得眠喉中常作水鷄聲日華用治奔豚上氣煩悶
甘草水浸去頭鬚焙乾
桔梗苦辛提氣血頭目鼻咽皆肺熱胸脇腹腸多有痰不定驚癎排瘡癤
桔結也梗綆也其文締結如綆也氣微溫小毒浮而升陰中陽也手太陰引經藥衍義謂其開提氣血凡氣血藥中宜用載諸藥不致下沈爲舟楫之劑主肺熱氣促嗽逆膿血寒熱肺痿肺癰及頭目不淸鼻塞鼻衄口瘡牙風喉痺咽腫胸脇痛如刀刺腹滿積塊腸鳴下痢中冷食不消霍亂轉筋皆氣凝血滯痰壅也兼定大人驚恐風痺小兒客忤驚癎一切瘡癤癰疽在表實證假此引藥行上行表抑論本草云補氣血又曰養血補內漏許㫌陽謂其能升水降火愚亦謂其有桔橰之義故仲景用治少陰咽痛咽乾然則衍義所謂能開散氣血凝滯而痰亦疎通能升提行上行表而升中有降故丹溪曰惟下虛及怒氣上升者不宜
去頭及兩畔附枝米泔浸一宿焙乾節皮爲使畏白芨龍眼龍膽與牡蠣遠志同用療恚怒與石羔葱白同用能升氣於至陰之下與硝黃同用能引至胸中至高之分利五臟腸胃
又有一種甜桔梗卽薺苨根足以亂人參見後卷
百部微溫味苦甘主除肺熱氣上炎暴嗽久嗽單煎蜜殺蟲伐瘵又治疳
言其根多部隊成百然無毒主肺熱咳嗽上氣能潤肺去肺中蟲一切暴嗽久嗽勞嗽俱宜搗汁與蜜等分煎膏含嚥故東垣曰治肺熱而咳嗽立止是也又治疳蚘傳屍骨蒸勞蟲殺寸白蟲蟯蟲亦去蝨煮湯洗牛犬蝨卽去幷治一切樹木蛀蟲燼之亦殺蠅蠓
去心酒洗炒或曬乾
桑白皮甘澁寒無毒瀉肺客熱嗽痰紅去肺邪水消浮滿益肺元氣主傷中
桑字從桑從木衆手採取之形葉可食蠶根皮入藥入手太陰經瀉肺客熱有餘喘嗽煩渴痰中見紅去肺中邪水浮腫腹滿利水道益肺元氣不足內傷羸瘦崩中脈絶兼去寸白蟲作線可縫金瘡更以熱鷄血塗之
採土內東行嫩根去骨銅刀刮去薄皮勿令皮上涎落利水生用咳嗽蜜蒸或炒出土者殺人續斷桂心麻子爲使忌鐵與鉛
桑皮中白汁主小兒口瘡及鵝口舌上生瘡傅之神效又塗刀傷燥疼須臾血止更剝白皮裹之令汁入瘡中良蛇咬蜈蚣蜘蛛毒服之效
桑葉主除寒熱風痛霍亂腹痛鹽搗傅治蛇蟲蜈蚣咬遍身汗出承露採葉焙爲末空心米飮下二錢
桑枝平細剉炒香水煎濃汁服之療遍體風痒乾燥脚氣風氣拘攣肺嗽口乾利小便久服輕身聰明耳目令人光澤暑月遇渴卽飮一學士常病兩臂痛諸藥不效服此尋愈凡服一月見效
桑耳味甘有毒黑者主女子漏下赤白血病癥瘕陰疼無子黃熟陳白者止久泄益氣金色者治癖飮積聚腹痛金瘡
桑椹曬乾搗末蜜丸服止消渴治金石發熱
山豆根甘寒解毒急黃熱嗽用宜先咽喉腫痛含津嚥五痔頭瘡和水硏
生於山其實如豆川産者佳善解諸藥毒蠱毒寸白蟲治五般急黃發熱咳嗽空心水調二錢服喉痺口含一片嚥津五痔磨水硏服頭上禿瘡白屑以水硏傅或油調末塗兼治齒痛赤白痢腹脹喘悶或蜜爲丸或水煎服蜘蛛犬蛇咬竝水硏傅
靑黛甘鹹性氣寒收五臟火尤瀉肝消食解毒消瘡腫能治兒疳病百般
靑色古用以畫眉故曰黛卽靛花也無毒能收五臟鬱火尤瀉肝火消食積解諸藥毒磨傅熱瘡惡腫金瘡下血蛇犬等咬小兒驚癎發熱毛焦鼻乾皮枯面黃肢瘦腹脹瀉痢百般疳證效
藍實甘寒苦殺鬾解毒解結最相宜葉主熱狂竝吐血解毒殺蟲更出奇
藍字從監月令仲夏無刈藍以傷生長之氣實子也無毒主小兒鬾病鬼疰解經絡中結氣及敗血
葉汁主天行熱狂煩躁吐血衄血赤眼及小兒壯熱疳熱丹熱遊風熱腫疔腫頭禿一切熱毒解諸藥毒箭毒金瘡血悶産後血暈殺鱉瘕蟲蛇傷蜘蛛蜂螫毒搗汁一碗入雄黃麝香少許點咬處或細服之又治噎病不下食有蟲者單服其汁蟲化爲水
眞靑布燒灰傅惡瘡經年不瘥灸瘡出血令不中風
已上治上焦熱藥
黃連苦寒淸心胃目赤口瘡胸痞滯熱嘔熱痢熱毒瘡婦陰腫痛兒疳氣
黃晃也象日光色也連珠而生上草也無毒味厚氣薄陰中陽也入手少陰經火就燥也然瀉心實瀉脾胃子令母實心火因脾濕熱而盛故目爲中焦使藥酒浸炒則上行頭目口舌姜汁炒辛散衝熱有功消心下痞滿伏梁積熱鬱中焦欲吐不吐惡心嘈雜呑酸驚悸健忘或卒心痛熱嘔熱瀉熱痢一切濕熱形瘦氣急一切時行熱毒暑毒諸般惡毒穢毒諸瘡瘍毒俱以姜和其寒而少變其性不使熱有牴牾也生用治實火斑狂煩渴吳茰水炒調胃厚腸治冷熱不調久痢久瀉腸澼腹痛下血益膽鎭肝止血行滯黃土炒治食積安蛔蟲小兒疳病有蟲好食泥土鹽水炒治下焦伏火婦人陰中腫痛心云療下焦虛堅腎日華云治五勞七傷皆瀉南補北之謂也丹溪謂黃連治病淸心胃也腸胃有寒及傷寒下早陰虛下血及損脾而血不歸元者皆不可用
黃芩龍骨爲使惡菊花芫花玄參畏欵冬花勝烏頭解巴豆毒忌猪肉冷水
單方治小兒鼻下兩道赤名曰䘌鼻疳以米泔洗用黃連末服敷之
胡黃連苦性亦平傷寒咳嗽瘧骨蒸補肝明目理腰腎主兒疳痢鎭癎驚
出胡地無毒主傷寒發熱咳嗽勞復身熱大小便赤如血溫瘧骨蒸內傷五心煩熱補肝膽明目理腰腎去陰汗小兒久痢成疳驚癎寒熱兼治婦人胎蒸虛驚
外黃內黑折之塵出如煙者眞惡菊花玄參忌猪肉
連翹苦寒散心火脾經濕熱特輕可排膿消腫用作君治血通淋爲之左
片片連合如鳥尾無毒浮而升陽也手足少陽陽明經藥入手少陰經散心經火鬱客熱降脾胃濕熱專能排膿消腫瘰癧癭瘤癰腫惡瘡不可缺也治血證實者與黃連同爲中焦佐使防風爲上使地楡爲下使也兼利月經通五淋消蠱毒諸證皆心火凝滯而成此藥氣味俱輕而能散火解鬱虛者愼用小兒諸瘡客熱最宜
去穰
根名連軺苦寒本經不見註惟仲景傷寒用治身熱發黃
葛根甘平善解肌陽明頭額痛乃宜嘔渴瘧痢酒毒解痺風脇痛亦能醫
葛革也藤皮可爲絺絡也無毒浮而微降陽中陰也足陽明經藥善解肌發汗目痛鼻乾身前大熱煩悶欲狂頭額痛者陽明證也可及時用之若太陽穴痛而用此是引邪傳入陽明也止嘔吐乾嘔不息生津止渴者能升胃氣除胃熱故也胃虛者少用治熱毒血痢溫瘧往來解酒毒諸菜毒諸藥毒野葛巴豆毒諸風痓痺風脇痛用之胃陽升而邪自散也兼通小便排膿破血止血故金瘡家亦用之著罨箭毒傅蛇蟲咬亦驗
五月採入土深深者去皮曬乾用
生根汁大寒治天行時病壯熱煩渴熱毒吐血及姙娠熱病心悶小兒胎熱
葉主金瘡止血
葛穀主下痢十歲已上
花主消酒幷小豆花乾末服方寸匕飮酒不知醉
葛粉甘寒主壓丹石解鴆毒水調三合去煩熱利大小便止渴取粉以冬月採生葛於水中揉出粉澄成片擘塊下沸湯中以蜜生拌食酒客渴妙
又一種野葛不可緝者有毒墮胎殺人
石斛甘平平胃氣皮間熱痛多生疿定驚長肉益精神內絶虛羸脚膝痺
生石上樹有斗子故名斛無毒平胃中虛熱逐皮間邪熱疿痛除驚定志長肌肉倍氣力强陰益精補腎內絶不足五臟虛勞羸瘦除脚膝冷痺軟痛
酒洗蒸惡凝水石巴豆畏殭蠶雷丸
石膏甘辛瀉胃熱止渴解肌頭痛裂更淸肺火與三焦散風寒邪及中暍
昔黃帝用封九鼎膏粘太甚命之曰石膏氣寒無毒沈而降陰中陽也入手太陰少陽足陽明經瀉胃火痰火食積或不食或善食口乾舌焦齒痛咽腫以味甘能緩脾生津止渴以味辛能解肌熱出汗上行至頭以氣寒能淸肺潤肺制火除三焦大熱凡傷風傷寒時行頭目昏眩寒熱氣逆喘急腹痛及中暍壯熱煩躁日晡潮盛小便卒數如淋惟胃虛寒人禁服
搗粉甘草水飛曬乾或火煆紅凡使勿用方解石方解石大者方尺小者如拳皮上有土及水苔色破皆作稜性燥能去風熱耳石膏大如碁子白瑩細理光澤者良黃者令人淋鷄子爲使惡莽草巴豆畏鐵
香薷味辛性微溫淸肺火邪解暑煩消腫下氣兼止血霍亂調中第一論
薷音葇香辛而柔細也俗名香茹言可作菜茹也無毒丹溪曰屬金與水而有徹上徹下之功上淸肺氣治暑除煩熱使火不得爍金也又治肺鬱濁氣上升於胃而作口臭止鼻衄舌上忽出血者單服之亦可下利小便消水腫寬腸消食下氣及霍亂腹痛轉筋之要藥
去梗姜汁炒
又有一種石香葇生石上香甚治霍亂尢捷
茵陳蒿苦辛微寒主濕熱黃利便難傷寒瘴瘧頭目痛伏瘕痰滯亦能寬
因隔歲陳莖而生蒿草之高者無毒陰中微陽入足太陽經主風濕寒熱邪氣熱結通身發黃小便不利以此爲君隨證寒熱用他藥爲佐治傷寒大熱頭熱頭風目痛瘴瘧去癥瘕伏結化痰利膈行滯氣兼消遍身瘡疥
去根土細剉焙乾勿令犯火
滑石甘寒治濕熱利便兼通臟腑結行積逐瘀下乳難膈熱身熱多煩渴
石乃土之精石滑而細膩也無毒性沈重而降陰也入足陽明經燥脾濕降胃火主小便癃閉淋瀝通九竅六腑津液泄上氣令下行蕩胃中積聚食毒瘀血而泄澼自止除膈上煩熱身熱燥渴兼滑女子難産下乳汁姙娠小便轉脬
白色者佳餘色有毒硏粉或以牡丹水煮飛過曬乾凡用必以甘草和之石韋爲使惡曾靑
大黃大寒苦善泄不問痰瘀癥積熱陽明燥結脹難禁上走胸頂假舟楫
色黃大塊錦紋者佳無毒味極厚性走不守陰中之陰降也入手足陽明經主除痰實下瘀血血閉寒熱破癥瘕積聚宿食厚味一切積熱傷寒熱入裏深土鬱大便燥結肚腹脹滿服之推陳致新安和五臟如戡禍亂以致太平故有將軍之號丹溪曰生用則通腸胃壅熱熟用則解諸瘡毒瀉心火又云仲景治心氣不足吐衄用大黃黃芩黃連名曰瀉心湯衍義謂邪熱因心氣不足而客之故吐衄以苦泄其熱以苦補其心兩全之然心之陰氣不足而陽火亢甚肝肺各受其火而病作故芩連救肝肺大黃瀉亢火而血自歸經非旣瀉心而又補之謂也液云酒浸入太陽酒洗入陽明餘經不用酒蓋酒浸良久稍薄其味而藉酒上升巓頂至高之分太陽經也酒洗亦不至峻下故承氣湯俱用酒浸惟小承氣生用是酒亦大黃之舟楫不獨桔梗能載而浮至胸中去濕熱結熱也古有生用者熱去而患赤眼河間謂其所用大黃未經酒製而上熱不去也雜用量人虛實或生或麪包煨熟或酒浸蒸熟
黃芩爲使無所畏得芍藥黃芩牡蠣細辛茯苓療驚恚怒心下悸氣得硝石紫石英桃仁療女子血閉
朴硝大寒辛苦鹹能除大熱與停痰食骾積瘀排瘡毒點眼入礶掛屋簷檐
朴者本體未化之義其諸硝英芒皆從此出無毒沈而降陰也力堅性緊可熟生牛馬皮及治金銀有僞主百病寒熱邪氣傷寒女勞復證膀胱急小腹脹滿身黃額黑足熱便黑雜病喉痺口瘡腹脹大小便秘停痰痞滿食物骾胸不利及積聚結固留癖胃中熱結破瘀血血閉消瘡腫排膿軟堅葛洪治風熱眼用新罐先入熱水次以朴硝投之攪化掛屋簷下俟硝出掃之以人乳調一字點眼效
凡入湯藥先安盞內俟藥熟乗熱攪服靑白者佳黃赤者傷人此卽隆冬掃地霜淋汁煎鍊而成者本草云能寒能熱能滑能澁能辛能苦能鹹能酸入地千年不變色畏麥句姜
單朴硝散取末二錢茴香煎湯調服治小便不通膀胱濕熱
風化硝卽朴硝以沸湯浸化用絹濾於瓦盆內懸井中經宿結成牙子瑩白如水晶可用否則再化再濾直待瑩白爲度却取硝爲末置竹箕內單紗掩之置通風處兩月乃化治一切痰火
芒硝卽朴再煎成潤燥軟堅一樣情傷寒積熱方多用下癧通淋破月經
卽朴硝取汁煉之減半投於盆中經宿有稜如麥故謂之芒硝又謂之盆硝有四五稜白瑩如白石英者又謂之英硝又謂之馬牙硝辛能潤燥鹹能軟堅除五臟積聚久熱停痰瘀血與朴硝一樣但此經火性稍緩故古方多用此以代朴硝下瘰癧黃疸通月經破五淋推陳致新之劑也
石韋爲之使畏麥句姜
硝石卽芒下凝者治同芒朴亦善瀉通十二經療五淋頭痛惡瘡眞難舍
卽芒硝下凝結如石狀如釵股長五分者佳能化諸石爲水故名硝石燒之成燄能發煙火故又曰焰硝三硝本一物主治相同但朴硝性緊芒硝次之硝石更緩本草云療五臟十二經脈中百二十疾五種淋疾諸藥不效者服之立愈頭疼欲死鼻內吹硝末卽效瘻蝕瘡發背瘡腫癮疹初起及服丹石發熱發瘡竝宜用之
惡苦參苦菜畏女菀
玄明粉味甘辛寒膈上虛煩熱燥寬破積開痰除腸垢謾說虛勞效百般
釋藥云玄門中多用之以明瑩者爲上太陰之精華水之子也陰中有陽之藥也法以冬月取朴硝和蘿蔔各一斤同煮蘿蔔熟爲度取出以紙濾過露一宿結成靑白塊子善退膈上虛熱心中煩燥頭昏目眩口苦咽乾背膊拘急腸風痔漏淋癧傷寒疫痢腹脹便閉一切痰火熱毒風毒風瘡腫痛幷五臟宿食滯痰癥結中酒中膾丹溪云諸硝善驅逐以之治病致用病退卽止若云煉服輕身延年補五勞七傷豈理也哉惟老弱虛人挾熱及傷寒姙娠用此以代諸硝更緩或曰硝性墮胎然仲景治傷寒姙娠可下者用大黃爲引子母俱安內經云有故無殞是也
犀角苦酸鹹氣凉大治傷寒熱衄狂中風驚癎殺百毒化膿爲水治諸瘡
犀明也陰物受月之精積於角尖晦明之夕光正赫然如炬主傷寒溫疫頭痛煩悶大熱發狂吐血衄血及上焦蓄血發黃又治中風失音小兒風熱驚癎殺百毒蠱疰邪鬼魘寐解山溪瘴毒鉤吻鴆鳥蛇毒又治發背癰疽瘡腫化膿爲水散痘疹餘毒丹溪曰犀性走散痘無餘毒而血虛發燥熱者禁用兼明目消痰止痢乃淸心鎭肝之劑也
出武陵交州寧州近海山中牛首猪腹脚有三蹄似象力敵千牛有殺而得者有自退者無水陸二種惟牸犀角長文理斑白有重七八斤者可作器皿耳入藥用牯犀烏黑色肌麤皺裂光潤辟塵試毒露之不濡者眞通天犀照百物駭鷄驚鳥破水尢爲難得凡修治取生角尖未經藥水煮者剉末以紙裹懷中一宿令受人氣易硏故曰人氣粉尋常湯藥磨水刺服多用令人煩以麝香一字水調解之松脂爲使惡雚菌雷丸凡治一切角忌鹽
抑論古方治血多以升麻代犀角惟血出於胃則用升麻爲君代之可也若出他臟但可爲佐不然犀性走而降升麻發而升其性味亦不甚相合也
羚羊角味苦鹹寒主傷寒熱淸肺肝痛風毒痢皆能止又消食噎辟邪干
羚聆也耳邊聽之有聲然他角亦有聲但取角節蹙圓繞攣中深銳緊小有掛痕者眞無毒入足厥陰經主傷寒時氣寒熱熱在肌膚淸肺能止熱毒下痢血痢淸肝能治風毒伏骨疼痛踡攣古法爲末酒調服之催産難燒灰服之治産後血衝心煩又治食噎不通雷公云角有神能辟蠱毒夢魘驚狂小兒驚癎山嵐瘴氣故又曰羺羊言有神靈也
入藥勿令單用須要不析拆原對以繩縛定剉爲末勿令犯風硏極細入藥免刮人腸
羖羊角鹹苦微寒退心肝熱治驚癎止血止泄淸頭目解蠱又令産後安
牡羊角也牛羊之字以形擧也無毒退心熱治驚悸小兒驚癎退肝熱止吐血止泄療百節中諸風頭痛靑盲明目又解蠱毒瘴毒燒之辟邪魅虎狼與蛇又婦人産後瘀血煩悶腹中餘痛燒灰酒調服之
靑羖者佳取無時勿使中濕濕卽有毒兎絲子爲使
已上治中焦熱藥
黃蘗苦解五臟熱疸痢痔崩諸瘡癤安蚘除痿小腹疼無非火瀉水不越
蘗巨也木大而皮厚實鮮黃者佳俗名黃栢氣寒無毒沈而降陰也足少陰手厥陰本藥是太陽引經藥主五臟腸胃中結熱黃疸腸中痔吐泄痢女子崩中帶下赤白陰傷蝕瘡男子莖上瘡煮汁洗更爲末敷之蜜灸爲末治口瘡佐以細辛尤神又蜜灸入靑黛龍腦一字治頰舌瘡吐涎而愈眼赤鼻齄喉痺及癰疽發背乳癰臍瘡亦用東垣云瀉下焦隱伏之龍火安上出虛噦之蚘蟲單製而能補腎不足生用而能補陰痿厥凡下體有濕癱瘓腫痛及膀胱有火小便黃小腹虛痛者必用之兼治外感肌熱內傷骨熱失血遺精陰痿抑考黃連入心梔芩入肺黃栢入腎腎苦燥停濕栢味微辛而能潤燥性利下而能除濕故爲腎經主藥然本經謂其主五臟熱者蓋相火狂越上衝腸胃乾涸五臟皆火已上諸證皆火之所爲濕亦火之鬱而成也用以瀉火則腎水自固而無狂越漏泄之患所謂補腎者亦此意也丹溪謂腎家無火而兩尺脈微或左尺獨旺者皆不宜用惟兩尺脈俱旺者最宜
銅刀削去粗皮生蜜水浸半日取出灸乾再塗蜜慢火灸之每兩灸盡生蜜六錢爲度入下部鹽酒炒火盛者童便浸蒸惡乾漆
苦參氣寒吐大熱平胃能除心腹結逐水利疸破癥瘕大風惡瘡蟲疥殺
味至苦入口則吐無毒沈也純陰入足少陽經主時氣惡病大熱伏熱結胸用此爲末醋調吐之平胃氣補中養肝膽氣安五臟定志益精利九竅治疸逐水除心腹結氣癥瘕積聚及大風赤癩眉脫遍身胸膈臍腹近陰處生風熱細疥痒痛殺疥瘡蟲下部䘌又能明目止淚治卒心痛腸澼熱痢熱毒風皮膚煩燥止渴醒酒狂邪發惡飮食中毒丹溪云苦參屬水而有火能峻補陰氣有用揩齒而致腰重者以其氣降而不升非傷腎之謂也胃弱者愼用
糯米泔浸一宿蒸三時久曬乾少入湯藥多作丸服治瘡浸酒治腸風炒至煙起爲末玄參爲使惡貝母兎絲子反藜蘆
防己苦辛氣亦平善治腰脚腫且疼風濕熱寒邪可利瘧喘瘡癰用亦靈
已止也防止足疾也無毒沈也陽中之陰也太陽本經藥通行一十二經主腰以下至足血分濕熱腫疼脚氣中風手足攣急諸癎傷寒寒熱邪氣通腠理利九竅膀胱有熱二便不利者最宜風濕頭汗身重便難者必用之又治風寒溫瘧及水腫風腫肺氣喘嗽膈間支滿肺痿咯血多痰殺癰腫疥癬蟲瘡
出漢中文紋如車輻黃實而香者勝出華州靑白虛軟者名木防己次之但漢主水氣木主風氣古方亦通用之酒洗去皮治肺生用雷公以車前根同蒸去車前用殷孽爲使惡細辛畏萆薢女菀鹵鹹殺雄黃毒
茈胡苦寒瀉三焦在肌行經臟血調傷寒溫瘧胎産主升淸且退內傷潮
茈柴木也胡系也以木代系相承也無毒升也陰中之陽也瀉三焦火邪所以能除手足少陽寒熱瀉肝火也東垣云在肌主氣行經在臟主血調經凡外感內傷及溫瘧往來寒熱胸脇滿疼諸痰熱咳腸胃結爲氣五臟遊氣皆在經而未入於臟也宜此行經和中解熱佐以人參適宜凡婦人經脈不調用小柴胡湯合四物湯加秦艽牡丹皮輩調之若有血積更加三稜莪朮之類又經行適外感熱入血室夜潮譫語及胎前産後感冒時行寒熱不可汗吐下者仲景用小柴合四物四君子和之經云推陳致新除大腸停水作脹發黃飮食積聚骨節煩疼肩背强急濕痺拘攣皆在臟而爲血分疾也宜此宣暢血脈佐以黃芩尤妙象云除虛勞去早晨潮熱惟內傷勞役元氣下陷者佐參芪升氣而袪邪則可若元氣下絶及陰火多汗者誤服必死
抑論傷寒大小柴胡湯以功言也非柴胡有大小二種其南柴胡最粗不用俱用關陝江湖近道間所産莖長軟皮赤黃者佳外感生用內傷升氣酒炒三遍有咳汗者蜜水炒半夏爲使畏皂莢女菀藜蘆忌銅鐵
又有一種出銀州白色者治勞蒸用之以其色白入肺質稍實不輕散本草惟言銀州者勝未嘗分言也
草龍膽寒味苦澁益肝膽治下熱濕止痢消疸去腸蟲蒸骨兒疳癰腫急
葉似龍葵味苦如膽無毒沈而降純陰主益肝膽止驚癎健忘邪氣酒浸則上行療兩目赤腫睛脹翳膜瘀肉高起疼痛不可忍眼疾必用之藥治胃中伏熱時氣溫熱黃疸除下焦濕腫熱泄下痢下血去腸中小蟲骨間寒熱小兒客忤疳氣癰腫瘡疥口瘡又治卒心痛蟲攻心痛四肢疼痛止煩益智殺蟲毒若空腹餌之令人溺不禁
銅刀刮去鬚土甘草水浸一宿曬虛人酒炒黑貫衆爲使惡防葵地黃
通草辛甘瀉小腸利便故除脾疸黃止煩噦疎九孔竅散癰破血下乳房
卽木通心空有瓣輕白可愛女工取以飾飾物無毒陽也賦云瀉小腸火積不散無他藥可比利小便熱閉不通與琥珀同功惟其利便開關格故療脾疸及浮腫多睡胃熱反胃嘔噦一切解脾胃寒熱不通小腹虛滿耳聾鼻塞聲音不出及婦人血閉血塊月水不勻難産胞衣不下乳汁不通珍云甘平以緩陰血是也惟其瀉火故治心煩燥悶止熱肺渴散疼腫惡瘡金瘡鼠瘻踒折一切瘡癤癭瘤排膿止痛甚俱效兼殺惡蟲三蟲要之瀉火則便溺自利利便則火邪自降通行一十二經故因名爲通草其花上粉主惡瘡痔瘻取粉糝瘡中
去皮節生用
車前子味甘鹹寒止瀉通淋治産難除濕袪風明赤眼葉消瘀衄刀傷殘
喜生駕車牛跡中無毒止暴泄者利水道分淸濁也雖利水而不走氣與茯苓同功主五淋閉痛催難産橫生除濕痺去肝中風熱衝目赤痛翳障腫痛淚出療肝養肺强陰益精令人有子
葉及根主鼻衄瘀血下血尿血血瘕金瘡止血又能止煩下氣除小蟲熱痢用根葉搗汁一盞入蜜少許煎服血淋用根葉水煎多飮名單車前飮
取子葉根完全者力全用葉瓦上攤乾用子略炒搗碎用葉勿用子
地膚子苦利膀胱治瘕疝兮又興陽皮風目痛皆堪洗葉主淋痢及瘡瘍
苗弱不擧布地而生堪爲掃箒蒂氣寒無毒主膀胱熱利小便療疝瘕補中强陰益精本草云與陽起石同用治丈夫陰痿及陰卵㿉疾煎湯洗皮膚中風熱令人潤澤洗目去熱暗雀盲澁痛
葉主大腸泄瀉止赤白痢和氣澁腸解惡瘡毒客熱丹腫及姙娠患淋小便熱痛手足煩疼
形如蒿莖赤葉靑大如荊芥十月採實陰乾入補丸
石韋苦甘平無毒主治勞熱通淋瀝止煩下氣袪惡風背發炒末酒調服
蔓延石上葉生斑點如皮處處有之主勞熱邪氣補五勞安五臟治脬囊結熱五淋癃閉利水道止遺溺益精氣止煩下氣袪惡風又炒爲末冷酒調服治發背效
三月採山谷中不聞水聲及人聲者陰乾凡用去黃毛微灸毛射人肺令嗽不可療杏仁爲使得菖蒲良有生瓦上者名瓦韋亦治淋
地楡甘苦酸微寒治下熱痢血諸般婦人崩帶乳硬痛止渴諸瘡膿可排
葉似楡而初生布地味厚無毒沈也陽中微陰東垣云主下部積熱之血痢止下焦不禁之月經一切吐血衄血腸風便血婦人血崩帶下一十二病胎前産後諸般血疾及婦人乳癰痙硬痛消酒止渴補絶傷治諸瘻惡瘡熱瘡除惡肉排膿止痛熬膏敷金瘡煎瀉浸代指逆腫煮濃汁飮治小兒疳熱瀉痢釀酒服治風痺惟虛寒冷痢禁用熱痢初起亦不可用恐澁早故也
去蘆惡麥門冬得髮良
秦皮苦寒解熱痢淸肝主風寒濕痺補精止帶洗驚癎點赤眼腫除翳淚
生秦地陝西州郡取皮漬水書紙碧色不脫者眞無毒液云主熱痢下重以苦堅之黃栢白頭翁秦皮是也治肝中久熱兩目赤腫疼痛風寒濕痺洗洗寒氣男子少精髮白婦人帶下亦宜作湯浴小兒驚癎身熱水煎澄淸洗赤眼或冷水浸點眼除靑翳白膜風淚不止如草間黃花蜘蛛螫人似癩煮汁飮一斗卽差
去骨大戟爲使惡吳萸苦瓠防葵
龜甲鹹甘治勞蒸補陰自能去瘀癥崩痔瘧痢血分痺小兒合顖頭瘡靈
龜收藏義也甲函也氣平無毒主內傷陰虛骨蒸寒熱及勞倦骨痿傷寒勞復肌體寒熱欲死力猛能去瘀血破癥瘕痎瘧五痔血分濕痺四肢重弱不能久立婦人漏下赤白陰瘡難産及産前後痢又治驚恚氣心腹痛腰背疼兼治小兒顖不合頭瘡不燥燒灰傅之久服益氣資智且能食丹溪云龜乃陰中至陰之物稟北方之氣而生故能補陰血不足陰足而血氣調和則瘀血自去癥瘕崩痔瘧痢痺疾自消筋骨自健故曰大有補陰之功以其靈於物故用以補心甚驗令人有靈
入湯作丸取江湖中水龜生脫未中濕者良其次卜師鑽過者名敗龜板大者亦佳酥灸或猪脂酒皆可惡沙參蜚蠊畏狗膽
肉釀酒服主大風攣急或癱瘓不收作羹食主久咳嗽大補而有神靈不可輕殺十二月食龜肉殺人
血治脫肛
骨帶入山令人不迷路
尿主久嗽斷瘧
又有一種秦地所産山龜極大而壽今四方亦有之味苦無毒主除濕痺身重四肢關節不可動搖
鱉甲鹹平治勞熱止瘧破癥下氣血更消陰蝕與痔瘡墮胎止崩寬兒脇肉味雖甘補中氣陰虛之人乃可啜
其聽以眼故稱守神甲介蟲之甲函也無毒主屍疰勞瘦骨熱療濕瘧勞瘧老瘧心腹癥瘕堅積寒熱止上氣急滿消惡血幷撲損瘀血去鼻中瘜肉陰蝕痔惡肉消瘡腫腸癰婦人漏下五色羸瘦催生墮胎女子經閉小兒脇下堅癎疾又治卒腰痛及石淋杵末酒下多忘善誤丙午日取甲著衣帶上丈夫陰癰醫不能治取鱉頭燒灰鷄子白調傅之歷年脫肛及産後陰脫取灰乾糝托上
用九肋多裙重七兩者生剔去肉取甲釀醋灸黃色去勞熱用小便煮一日夜惡礬石
肉主補中益氣峻補陰去血熱及濕痺但不可久食則損人以其性冷耳有獨目者厭下有如王字者頭足不縮者三足獨足者目凹陷者皆不可食胸前有軟骨謂之醜食之令人水腫若誤中其毒令人昏塞以黃芪吳藍煎湯服之立解又合莧菜食之生蟲生鱉瘕合鷄子食之殺人
又江中有濶一二丈者名黿肉補以鹽淹可食主濕氣諸邪氣血熱殺蠱毒消百藥毒療諸惡瘡瘰癧功同鱉甲
鮀鼉同魚甲酸性微溫主心腹積有熱煩腸風崩痔引陰痛涕泣驚腰獨可飱
性嗜睡恒閉目形如龍長一二丈能吐氣致雨力猛能攻江岸有毒主心腹癥瘕伏堅積聚寒熱女子崩中下血五色小腹陰中相引痛瘡疥死肌五邪涕泣時驚腰中重痛小兒氣癃皆漬眥潰用之當灸蜀漆爲使畏狗膽芫花甘遂
肉至補益主小氣吸吸足不立地能發痼疾皮可貫鼓膏摩惡瘡
鼉骨散用皮及骨燒灰入紅鷄冠花白礬灰爲末空心米飮調服治腸風痔疾甚效
牡蠣鹹寒除寒熱止渴止嗽寬胸脇定驚收汗澁血精更療癰腫及疽甲
牡雄也鹹水結成又云百歲鵬化成無毒入足少陰經主傷寒寒熱溫瘧洒洒除留熱在關節及榮衛虛熱去來不定止煩渴療咳嗽除心痛氣結脇下痞熱定驚恐怒氣止盜汗瀉水氣除老血澁大小腸男子虛勞乏損遺精夢泄補腎正氣病人虛而多熱者加而用之女子崩中赤白帶下療一切癰腫鼠瘻瘰癧喉痺甲疽膿血疼痛小兒驚癎久服强骨節除拘緩殺鬼延年本草云鹹爲軟堅之劑以柴胡引之故能去脇下硬以茶引之能消結核以大黃引之能除股間腫以麻黃根蛇床子乾姜爲佐能去陰汗以地黃爲使能益精收澁止小便本腎經藥也
取殼以頂向北腹向南視之口斜向東者爲左頂顧尖頭大者勝先用鹽水煮一時後入火煆紅硏粉用貝母爲使惡麻黃吳茰辛夷得甘草牛膝遠志蛇床子良
肉主虛損調中解丹毒美顔色於火上灸令沸去殼食或姜醋淹生食之海族中最美且貴者海牡蠣丈夫食之無鬚
文蛤海蛤味皆鹹治胸脇腰痛因痰能降疝氣澁崩帶癭瘰痔惡瘡仍兼
出東海表相合而生說文云千歲燕化爲海蛤伏翼化爲魁蛤雁食海蛤從糞中出大如巨勝有紫文彩未爛者爲文蛤無文彩己爛者爲海蛤二蛤同類主治大同惟分新久
文蛤無毒主咳逆胸痺腰痛脇急墜痰軟堅止渴燥濕收澁固濟之劑也止大孔出血崩中漏下惡瘡鼠瘻五痔等證又治疝痛能降能消能軟能燥同香附末姜汁調服療急疳蝕口鼻盡欲死燒灰臘猪脂和塗之凡修事一兩用漿水煮一時後以地骨皮栢葉各二兩又煮一時取出東流水淘三遍拭乾火煆硏粉用不入湯藥蜀漆爲使惡狗膽甘遂芫花
海蛤無毒主咳逆上氣喘息煩滿胸痛寒熱療陰痿利大小腸液云蛤粉鹹能走腎可以勝水故治十二水氣浮腫治項下癭瘤餘同文蛤
魁蛤形圓長似檳榔兩頭有孔外有縱橫文理味甘平無毒主痿痺洩痢便膿血食療云潤五臟止消渴開關節服丹石人食之免有熱毒瘡腫
已上治下焦熱藥
竹葉氣寒味辛甘主虛煩熱淸心痰除喘咳渴與嘔血痓痺喉風腫證堪
䈽竹淡竹爲上苦竹次之餘不入藥
䈽竹堅而節促體圓而質勁皮白如霜卽水白竹也味辛平無毒可升可降陽中之陰也主除虛煩淸心經胸中痰熱咳逆上氣止消渴嘔吐吐血熱毒風溢筋急風痙喉痺壓丹石毒利小水通淋閉消惡瘍腫毒殺小蟲
根作湯益氣止渴補虛下氣消毒汁主風痓
實生於竹林茂盛蒙密之中大如鷄子竹葉層層包裹味甘主通神明益氣輕身令人心膈淸凉鳳凰所食也
淡竹肉薄節間有粉味甘平無毒治同䈽竹葉
根大下心肺五臟熱毒氣消痰治熱狂煩悶
苦竹有白有紫味苦平無毒心云除虛煩緩皮而益氣治不睡療口瘡眼痛瘖瘂利九竅解酒毒作瀝功同
竹茹微寒治虛煩淸肺痿衄與血崩更治嘔噦通噎膈傷寒勞復益陰筋
卽刮去竹靑皮也淡䈽竹皆好味甘無毒主下熱壅虛煩不眠濕氣寒熱止肺痿唾血鼻衄吐血崩中嘔噦噎膈傷寒勞復陰筋腫縮腹痛兼治五痔及姙娠因驚心痛小兒癎口噤體熱
大靑無毒大苦寒主療天行口渴乾大熱頭疼腰脊强解金石毒風疹丹
花浸水畵物色甚靑翠故名主天行瘟疫熱毒寒熱口乾作渴頭痛心煩身强腰脊痛時疾藥多用又治金石藥毒及小兒身熱風疹丹毒
春生靑紫莖花似馬蓼花四月採莖葉陰乾
草蒿寒苦袪勞熱能止痢泄與汗血開胃補中和心腹金瘡惡疥痛可刼
蒿高也至秋而高卽靑蒿可雜香菜食之無毒主骨蒸勞熱冷熱久痢泄瀉盜汗最妙開胃明目補中益氣駐顔色黑毛髮止心痛熱黃及鬼氣屍疰伏連婦人血氣腹內滿療惡瘡疥癬風疹殺蟲生搗傅金瘡止血生肉止痛燒灰淋汁和石灰煎膏去惡肉
根莖子葉竝入藥四者愼勿同用若同成痼疾春夏採苗秋冬採子以童便浸七日夜取出曬乾用
蘆根甘寒淸胃熱時行熱疫大煩渴止霍亂及小便多孕婦心煩更可活
蘆疎也條長而節疎也在處有之生下濕坡中狀似竹無枝葉抱莖而生花白作穗卽蘆茅也無毒主淸胃中客熱及寒熱時疾煩悶大熱消渴五噎膈氣乾嘔霍亂吐逆不下食止小便利及孕婦心熱煩悶又治食狗肉不消心下堅或䐜脹發熱妄語及食馬肉魚蟹中毒竝水煮服之
二八月採逆流水肥厚根去節鬚幷土日乾用
馬藺花甘氣亦平除胃中熱咽喉疼風寒濕痺幷疝痛帶下崩中血妄行
一名蠡實生河東川谷葉似薤而長厚開紫碧花結實如麻赤色有稜根可爲刷其葉纔出土便硬故牛馬不食無毒主喉痺腫痛喘息不通去白蟲傅鼻皶賦云治疝有益多服令人溏泄入藥醋炒
實主皮膚寒熱胃中熱氣心煩滿除風寒濕痺堅筋骨長肌膚令人嗜食治婦人血氣煩悶産後血暈幷經脈不止崩中帶下止鼻洪吐血通小腸利大小二便解酒毒消一切瘡癤腫毒金瘡治黃病傅蟲咬殺蕈毒莖葉功同
根治中蠱毒下血如鷄肝欲死者取爲末水下寸匕隨吐效
三月採花五月採實陰乾
川練子苦寒微毒傷寒大熱痛心腹利疝氣又補血精皮洗遊風根殺䘌
子可浣衣練絹卽金鈴子陰中之陽也入心經主溫疾傷寒大熱煩狂利水道止上下部腹痛心暴痛非此不除治腎臟氣傷膀胱連小腸氣痛東垣云治疝氣而補精血是也又治臟毒下血殺三蟲疥瘍酒浸濕蒸軟去皮核取肉曬乾
皮葉治遊風疹瘡疥癩小兒壯熱煎湯浸洗
根殺諸蟲利大腸以醋磨汁塗疥甚良
俗名苦練樹今人端午佩葉以辟惡處處有之川産者佳入藥當用結子雌樹凡雌樹根皮一兩入糯米五十粒煎煮殺毒瀉多以冷粥止不瀉以熱葱粥發其不結子雄樹能吐瀉殺人
王瓜寒苦除邪熱愈聾止渴淸諸血利疸腫兮消癰毒帶溺不禁尢堪囓
王大也獨生於諸瓜之前月令四月王瓜生卽此也一名土瓜根處處有之生田野及人家垣墻間藤蔓葉圓無缺有刺如毛閩人謂之毛桃五月開黃花花下結子如彈丸如瓜蔞小如梔子無稜色黃根如葛細而多粘三月採根陰乾無毒主諸邪氣熱結及天行熱疾愈耳聾益氣止消渴內痺瘀血月閉寒熱痠疼破癥癖落胎逐四肢骨節中水散癰腫留血鼠瘻治馬骨刺人瘡婦人帶下及小便遺溺不禁又治黃疸變黑疸生搗汁頓服當有黃水隨小便出汁和酒服吐蠱毒爲末酒下下乳汁
子潤心肺治黃病生用肺痿吐血腸風下血赤白痢疾炒用
地龍鹹寒治熱狂蠱毒蛇瘕服之良更醫腎風注脚脛糞治痢丹及犬傷
卽蚯蚓無毒丹溪云屬土而有水與木性寒大解諸熱毒行濕病及療傷寒伏熱狂謬大腹黃疸殺伏屍鬼疰蠱毒蛇瘕去三蟲長蟲治腎臟風下注脚風不可缺也仍須鹽湯爲使又治中風癎疾喉痺小便不通及交接勞復陰縮竝絞汁服之中蠱吐下血若猪肝欲死者取十枚以苦酒漬汁飮之一方將地龍入葱葉中緊捏兩頭頻搖動卽化成水塗蜘蛛咬點耳中治耳聾及蚰蜒入耳
糞主赤白熱痢取無砂者炒令煙盡水沃濾汁服之治熱瘡丹毒蛇犬傷竝鹽搗傅之入藥炒用
取白頸自死者去土鹽水洗微灸雷公用糯米泔浸一宿取出又用酒浸一日取出焙乾凡製二兩入川椒糯米各一分同熬令糯米熟去椒米用若人被其毒以鹽湯飮之幷洗傷處卽解
石決明鹹寒又平去皮鹽水瓦甁烹善除肝肺經風熱更治靑光內障盲
出南海附石而生形似蛤大如掌小如指明耀五色內亦含珠生七孔九孔者良凡用先磨去麤皮用鹽水入瓦礶中煮一伏時取出爲末如粉無毒主肝肺風熱骨蒸勞極及靑盲目障翳痛水飛點之五淋水調服服後永不得喫山桃犯之令人喪明
珍珠氣寒除煩渴鎭心墜痰細作末點翳膜兮催死胎小兒驚風亦可活
珍珍重也珠圓明也生南海採老蚌剖珠充貢無毒主手足皮膚逆臚鎭心墜痰止泄爲粉點目中主膚翳障膜用綿裹塞耳主聾傅面令潤澤好顔色合知母療煩熱消渴合左纏根治小兒麩瘡入眼爲末酒下治難産下胞衣及子死腹中小兒驚熱藥中多用之
取新完未經鑚綴者硏極細方可餌服不爾傷人臟腑
禹餘粮殼味甘寒大熱煩滿不自安咳逆癥瘕幷痞痢崩帶赤白鎭之安
大禹行山乏食採以充粮而棄其餘無毒主大熱邪氣咳逆寒熱煩滿血閉癥瘕傷寒下痢不止心下痞硬利在下焦及婦人崩中帶下赤白本經云重可以去怯禹餘粮之重爲鎭固之劑也又治小腹痛結及骨節煩疼四肢不仁痔瘻等疾久服益脾安五臟耐寒暑輕身延年
形如鴨卵外有殼重疊輕敲則碎中有黃細末如蒲黃者佳如卵內有子一塊者不堪用令人腸乾火煆醋淬七次硏末水飛用杜仲牡丹爲使畏貝母菖蒲鐵落
又有一種石中黃卽禹餘粮殼中未成粮黃濁水也功同上去殼硏用
食鹽入腎味鹹寒能除寒熱吐痰頑止心腹痛殺蠱疰䘌瘡齒血亦能乾
卽所食之鹽鹽淹也淹物久留不壞無毒能引藥入腎主傷寒寒熱吐胸中痰癖止心腹卒痛殺鬼邪蠱疰毒及下部䘌瘡堅齒止齒縫出血又炒鹽靑布裹熨婦人陰痛及火灼瘡化湯洗蚯蚓毒小兒卒不尿鹽灸臍中空心鹽揩齒吐水洗眼夜見小字陶隱居云五味惟鹽不可缺然淡爲五味之本北方人食不欲鹹而顔完少病古有終身不服鹽而壽高鬚髮不白者蓋鹽能傷肺走血損筋令人膚黑病嗽及水腫者全禁
炒赤或水飛過不可多用漏蘆爲使
鹽黑丸食鹽一升硏末入瓦甁內築實黃泥封固火煆令透候冷取出入豆豉一升熬焦桃仁一兩麩熬令熟巴霜二兩各硏末和勻蜜丸梧子大每三丸平旦時服未吐利更服二丸天行時氣豉汁及茶下服後多喫茶汁以行藥力心痛酒下血痢飮下鬼瘧茶飮下骨熱白蜜湯下忌冷漿水凡服藥後吐利勿怪服藥二一日忌口二日吐利苦多煎黃連汁服之其藥宜冬月修合磁盒收貯勿令泄氣惟小兒女子不可服多
靑鹽鹹寒去痰熱明目固齒烏鬚髮除諸血疾腹心疼滋腎鎭心塗瘡癤
卽戎鹽出北方西羌一名胡鹽四海皆有鹽北靑南赤食鹽以河東解州精白者爲勝入藥以北海靑黑色形塊方稜明瑩者佳無毒主煩熱痰滿治目痛瘀赤昏澁牙疼固齒烏鬚止吐血溺血齒舌出血去蠱毒心腹痛除五臟癥結積聚補下元助水臟益精氣堅筋骨益氣鎭心傅癰腫瘰癧疥癬瘡癤
水飛過用
鹵鹹苦鹹寒無毒主大煩熱渴欲狂消痰磨積滌腸垢去濕熱喘滿相當
鹵水也可煎鹽者卽石磏主大熱消渴狂煩消痰磨積塊滌五臟腸胃留熱結氣去濕熱消心下堅食己嘔逆喘滿除邪氣下蠱毒柔肌膚明目治目痛量虛實用之過服損人
銀屑辛平除邪熱驚悸癲狂腰痛折能安五臟定心神丹毒磨水忌諸血
銀限也天地所産有限稟氣西方辛陰之神服之則傷肝生者仍有毒主邪熱癲狂驚悸發癎恍惚譫語夜臥不安除邪氣鬼祟明目定志安五臟鎭心神治孕娠卒腰背痛如折水煎飮之小兒諸熱丹毒竝冷水磨服
入藥多用銀器或銀箔畏磁石鐵忌一切血外科用末當以文銀剉末用水銀硏令消也或用銀箔以水銀消之入硝石及鹽硏爲粉燒出水銀淘去鹽石爲粉極細用之乃佳
金屑辛平除風熱善止驚癎鎭心神止咳血渴退蒸勞堅髓利臟生殺人
金禁也剛嚴而禁制也屑砂中生末也金生於土故從土稟氣中央陰巳之魂生者殺人熟者服之亦傷肌雷公云凡金銀銅鐵器借氣以生藥力而已入藥用則消人脂有毒主風熱癲癎除邪毒氣鎭心神安魂魄止上氣咳嗽傷寒肺損吐血作渴骨蒸勞堅骨髓利五臟調和血脈又主小兒驚傷五臟風癎失志
入藥多用金器水煎取汁或金箔畏水銀惡錫誤中生金毒者惟鷓鴣肉可解
臘雪甘寒解諸毒善袪天行大熱疫酒後暴熱或發黃小兒狂癎可溫服
雨下遇寒氣凝而爲雪春雪不堪收十二月者佳無毒主解一切毒治天行時氣瘟疫熱疾及丹石發動酒後暴熱黃疸小兒熱癎狂啼仍小溫服之藏淹一切果實良
冬霜無毒主解酒後諸熱傷寒鼻塞治暑月汗漬腋下赤腫及疿瘡和蚌粉傅之立愈凡用瓦木上霜以鷄翎掃取收磁甁中時久不壞
秋露水味甘美無毒在百花上者止消渴愈百疾調五臟潤肌膚在栢葉上者主明目俱於朝露未晞時拂取之
正月雨水夫妻各飮一杯還房當獲時有子神效若煎服之令人陽氣上升
夏氷味甘大寒無毒主去熱煩熱熨人乳石發熱腫暑夏盛熱與氣候相反當時暫快久皆成疾
人黃氣寒諸毒散時行大熱癲狂亂破開疔腫醋和敷中毒惡瘡淸汁灌
卽人屎味苦無毒解諸毒時行大熱心躁狂亂奔走狀似癲癎言語不定及骨蒸勞熱溫病勞復食復宜用乾陳者入罐內以泥固濟火煆半日取出去火毒硏末新汲水或沸湯調服三錢未效再服又善破疔腫開以新者封之一日根爛發背欲死燒灰醋調傅腫處良
糞淸汁冷亦主天行熱狂熱疾中毒幷惡瘡蕈毒箭毒取汁服取法臘月截淡竹一叚去靑留底二節上節發竅以大甘草納竹筒內以木塞上竅以留節一頭揷於糞缸中浸一月取出曬乾待用
厠溺坑中靑泥療喉痺消癰腫若已有膿卽潰
人溺氣寒能降火鼻洪吐血血攻心勞嗽肺痿胎難産撲杖蛇傷患處淋
卽人尿味鹹無毒療寒熱頭疼溫氣童男者尢良丹溪云降火最速熱勞方中多用之主吐血衄血卒血攻心和姜汁煎二三沸乗熱服差止勞嗽失音肺痿破癥積明目益氣潤肌膚利大腸推陳致新之藥胃虛及氣血虛無熱者不可用又治難産及胞衣不下和姜葱煎三沸熱服卽下産後飮一杯壓下敗血惡物免血暈之疾傷胎血結心腹痛幷撲打瘀血攻心單煎服之效被蛇犬等咬以熱尿淋患處
人中白卽尿桶中澄底結白者須置風露下經二三年者可用又名秋白霜丹溪云能瀉肝火降陰火故治傳屍熱勞肺痿心膈熱鼻衄吐血◎羸瘦渴疾又傅湯火灼瘡及緊脣瘡凡用須刮在新瓦上用火逼乾硏末
已上治熱通用
防葵
出興州根似防風葉似葵每莖三葉一本十莖中發一幹花如葱花與狼毒相似但置水不沈耳世亦稀有味苦辛氣平寒無毒主膀胱熱結溲溺不下疝瘕腸泄療五臟虛氣小腹支滿臚脹止癲癎驚邪狂走咳逆溫瘖鬼瘧消氣血瘤殺百邪久服益氣强志堅筋骨除腎邪中火者不可服
去蟲末甘草水浸一宿曬乾
景天
葉似馬齒莧而大作層上莖極脆開紅紫花今人以盆養於屋上以辟火故又名愼火草味苦酸氣平無毒主大熱身熱煩邪惡氣諸蠱毒痂疪寒熱諸不足治火瘡風疹惡痒遊風瘡毒小兒丹毒赤腫生搗敷之其花主女人漏下赤白
七月採陰乾
萹蓄
在處有之苗似瞿麥葉細綠如竹莖赤如釵股有節花靑黃色可食味苦氣平無毒主熱黃五痔及丹石毒發衝眼腫痛竝搗汁頓服霍亂吐利不止以五味調和煮羹食之又主浸滛疥瘙熱腫惡瘡痒痛竝搗敷之女子陰蝕小兒蚘蟲攻心心痛面靑口中沫出欲死者空心服之其蟲自下
五月採苗陰乾用
王不留行
在處有之高七八寸葉尖如小匙頭實如松子四月開花黃紫色本名剪金花因蜀主素好此花後因降宋遷汴人言此花曰王不留行味苦甘氣平無毒陽中之陰也止心煩鼻衄除諸風痙風痺內寒金瘡止血逐痛出刺癰疽惡瘡瘻乳發背遊風風疹通血脈調月經催難産下乳汁
三月收苗五月收子蒸兩時入漿水浸一宿取出焙乾用
貫衆
生山谷陰處苗赤葉綠如蕨莖幹三稜似雉尾根大如瓜紫黑色有毛凌冬不死又謂之貫節味苦微寒有毒主腹中邪熱氣諸毒除頭風破癥瘕止鼻血金瘡殺三蟲去寸白
二八月採根陰乾去毛皮赤小豆爲使
白英
生山谷似葛葉有毛實如龍葵子一名白草春採葉夏採莖秋採花冬採根用味甘寒無毒主寒熱八疸消渴補中益氣故作羹飮甚療勞夏月煮粥食極解熱毒又主煩熱風疹丹毒瘧瘴寒熱小兒結熱煮汁飮之
爵牀
生田野似香葇葉長而大今人謂之香蘇味鹹寒無毒主腰脊痛不得着牀俛仰艱難除熱可作浴湯
翹根
味甘寒平小毒主下熱氣益陰精久服悅顔明目耐老以作蒸飮酒病人
屈草
味苦微寒無毒主胸脇下痛邪氣腸間寒熱陰痺久服益氣輕身耐老
羊桃
山野甚多似家桃又非山桃葉蔓花赤實如棗核味苦寒有毒主熛熱身暴赤色風水積聚除小兒熱去五臟五水大腹利小便益氣可作浴湯洗風痒惡瘍諸瘡腫毒
二月採陰乾
溲疎
與枸杞相似但有刺味辛苦耳氣寒無毒主皮膚中熱除邪氣止氣溺通水道除胃中熱下氣漏蘆爲使
梓白皮
卽梓樹之皮處處有之似桐而葉小花紫色卽楸之疎理白色而生子者味苦寒無毒主熱去三蟲療目中疾及吐逆反胃小兒熱瘡身頭熱煩蝕瘡湯浴之
葉搗傅手脚火爛瘡飼猪肥三倍一法立秋日太陽未升時採葉煎膏傅瘻瘡瘰癧昔有人患發背腸胃可窺百方不差一醫者用此膏傅其外用雲母膏作小丸服盡四兩止不累日雲母丸透出膚外與膏藥相著其瘡遂差
凡使勿誤用倚樹皮椅皮梓實桐皮
桐葉
處處有之用白桐二月開淡紅花結子可作油者
葉味苦寒無毒主惡蝕瘡着陰皮主五痔殺三蟲療賁豚氣病
皮主五淋浴髮去頭風生髮滋潤及癰瘡疽痔瘻惡瘡小兒丹煎膏傅之其花飼猪肥大三倍
油冷微毒主消水腫傅惡瘡疥及鼠咬
一種梧桐四月開淡黃小花如棗花五六月結子此卽月令桐始花者其子多食之動風氣白皮主腸中生痔肛門邊有核者又可傅瘡幷酒服之
理石
生兩石間皮黃赤肉白作斜理文不似石羔味辛甘大寒無毒主身熱利胃解煩除榮衛中去來大熱結熱解煩毒止消渴及中風痿痺破積聚去三蟲益精明目滑石爲之使惡麻黃
長石
生長子縣文如馬齒方而潤澤頗似石羔但厚大縱理而長爲別味辛苦寒無毒主身熱胃中結氣止消渴下氣除脇肋肺間邪氣及四肢寒厥利小便通血脈明目去翳眇下三蟲殺蠱毒
乾苔
生石上者名乾苔味鹹氣寒主心腹煩悶冷水硏飮療痔殺蟲及霍亂嘔吐不止煮汁服之又發諸瘡疥下一切丹石殺諸藥毒不可多食令人痿黃少血色
生水中者名陟釐南人取爲紙名苔紙色靑黃體澁味甘大溫主心腹大寒溫中消穀强胃氣止泄痢斷下藥用之
屋遊
卽古瓦屋上北陰靑苔衣也八月採去泥陰乾味甘寒無毒主浮熱在皮膚往來寒熱利小腸膀胱氣及小兒癎熱時氣煩渴
生古墻側北陰靑苔衣名垣衣三月採陰乾味酸無毒主黃疸心煩咳逆血氣暴熱在腸胃中金瘡內塞久服補中益氣長肌悅顔
生墻上者名土馬騣歲多雨則茂盛比垣衣更長治骨熱煩毒壅鼻衄
井中苔味苦寒無毒主熱瘡漆瘡水腫殺野葛巴豆諸毒療湯火瘡
海金砂
味甘平無毒主通利小便得梔子馬牙硝共療傷寒熱狂
收全科紙襯曬乾以杖擊之其砂自落
苧根
卽今績布苧麻根也味甘滑冷無毒主天行熱疾大渴大狂服金石藥人心膈熱善能安胎小兒赤丹其漬苧汁療渴甚驗丹溪云苧屬水而有土與金大補肺金而行滯血故能破血止血暈及産後腹痛又治五種淋疾水煎濃汁服之卽通治諸癰疽發背乳癰初起熱丹毒腫毒箭蛇蟲咬竝搗根傅上日夜數易腫消則瘥
菰根
生水中葉如蒲葦刈以秣馬甚肥春亦生筍堪啖歲久者中心生白臺如小兒臂謂之菰手南人呼爲茭草味甘大寒無毒主腸胃痼熱煩渴止小便利去胸中浮熱風利五臟邪氣酒皶面赤白癩瘰瘍大瘡除目黃止熱痢雜鯽魚爲羹開胃口解酒毒壓丹石發熱多食動冷氣滋牙齒傷陽道令下焦冷發痼疾不食爲妙
甘蕉根
卽芭蕉也嶺南者有花有實味極甘美北地者但有花而無實他處雖有而作花者亦少主天行熱狂煩悶消渴黃疸患癰毒竝金石發熱悶口乾竝絞汁服熱腫遊風風疹竝搗傅之
油無毒治暗風癎病暈悶欲倒者飮之得吐便差又塗鬚髮令黑不落及湯火瘡取法用竹筒揷皮中如取漆法
馬勃
卽馬庀菌也生濕地及腐木上虛軟如紫絮彈之粉出主喉閉咽痛去膜蜜水調服傅諸惡瘡馬疥甚良
孩兒茶
味苦甘氣寒無毒消血治一切瘡毒
古方兒茶薄荷葉細茶爲末蜜丸飯後含化三五粒消痰
紫背天葵
俗名葉下紅葉似胡荽根如香附子三月採陰乾治乳癰擂酒內服外傅治喉痺腫痛擂汁嚥立消凡煮雲母石鍾乳粉曾靑用此草與甘草同製極妙
泉水
味甘平無毒主消渴反胃熱痢熱淋小便赤澁兼洗漆瘡癰腫久服却溫調中下熱氣
新汲水治心腹冷病又解合口椒毒又主魚骨骾令合口向水張口取水氣骾當自下凡飮諸水療病皆取新汲淸泉不用停汙濁暖非惟無力固亦損人又陰地流泉飮之發瘧軟脚
井華水
卽井中平旦第一汲者味甘平無毒主洗目膚翳及酒後熱痢又治大驚九竅出血以水噀面勿令知之平旦含口去口臭和朱砂服好顔色又堪鍊諸藥石投酒醋令不腐
半天河水
卽竹籬頭及高樹間天澤水也微寒無毒主鬼疰狂邪氣殺蠱毒鬼精恍惚妄語與飮勿令知之諸風惡瘡瘙痒取水溫洗之
抑考半天河水天澤水也故治心病狂邪惡毒臘雪寒也故解一切熱毒井水澄澈也故通九竅後世只用東流水者取其快順疾速也倒流水者取其回旋留止上而不下者也
漿水
味甘酸性凉善走無毒主調中引氣宣和强力通關開胃止消渴霍亂洩痢消宿食化滯物宜作粥薄暮啜之解煩去睡調理臟腑粟米新熟白花者佳煎令醋止嘔噦白膚體惟水漿至冷孕婦食之墮胎或令兒骨瘦不成人漿水不可同李實食令人吐利
地漿
卽掘地坑以水沃之攪令濁俄項取之氣寒無毒主熱渴煩悶解中諸毒諸菌毒及食生肉中毒
已上治熱雜用
主治各經熱藥
肝氣柴胡血黃芩心氣麥門冬血黃連脾氣白芍血大黃肺氣石羔血山梔腎氣玄參血黃栢膽氣連翹血柴胡胃氣葛根血大黃三焦氣連翹血地皮膀胱氣滑石血黃栢大腸氣連翹血大黃小腸氣赤茯血木通胞絡氣麥門冬血牡丹皮
主治骨肉分勞瘵發熱藥
肝氣當歸血柴胡心氣生地血黃連脾氣芍藥血木瓜肺氣石羔血桑皮腎氣知母血生地膽氣柴胡血瓜蔞胃氣石羔血芒硝三焦氣石羔血竹葉膀胱氣滑石血澤瀉大腸氣芒硝血大黃小腸氣赤茯血木通
已上諸藥治上中下三焦內熱兼治濕熱之劑
本草分類二
治濕門
卽湯液濕化成也古菴云氣虛不能運化水糓而生濕宜補氣除濕藥又宜調中消導藥行濕利二便藥外濕宜汗散宜用風門藥風能勝濕也夫濕寒皆屬陰宜與治寒門通看
人參甘溫補五臟止渴調中利濕痰明目開心通血脈安魂定魄解虛煩
參參也久服補元氣有參贊之功五參皆然無毒浮而升陽也主補五臟隨本臟藥爲使以升麻引則瀉肺脾中火邪以補上升之氣以茯苓引則瀉腎中火邪以補下焦元氣一切勞傷肺脾陽氣不足喘促短氣少氣最妙惟陰虛火嗽吐血者愼用故曰肺寒還可用肺熱則傷肺肺寒者脈滯濡行遲假參之力通經活血則元氣亦自是發生而盛矣肺熱者氣血激行再加通迅以助其激速而脾氣耗甚矣止渴者生津也調中安脾助胃去腸胃中冷心痛脇滿霍亂反胃消濕痰定喘消積明目開心入手太陰而能補陰火乃氣中之血藥也故生脈散及表藥痘瘡藥中多用者亦取其通經而走表也善能安魂定魄辟邪止驚除中虛煩熱與黃芪同用則助其補表與白朮同用則助其補中與熟地同用而佐以茯苓則助補下焦而補腎或泥於作飽而不敢用蓋不知少服則濕壅多服則宣通意也
形如人形大如鷄腿者去蘆不令人吐和細辛密封千年不壞反藜蘆惡鹵鹹
黃耆甘溫性無毒補益三焦呼羊肉內托癰疽外歛汗生津退熱效尤速
黃色耆老也服之延年又名芪者底也補下元也可升可降陰中之陽也入手少陽手足太陰經東垣云溫肉分而實腠理益元氣而補三焦蓋補肺皮毛自實治上焦虛喘短氣者瀉肺中火也中焦脾胃虛弱脈弦血脈不行羸瘦腹痛下焦久瀉痢腸風崩帶月事不勻胎前産後諸虛疾小兒百病補三焦腎命門不足呼爲羊肉又云內托陰症之瘡瘍外固表虛之盜汗治癰疽久敗排膿止痛生肌收口逐五臟惡血大風癩疾五痔鼠瘻肺癰已潰者用此從裏托出有汗則止無汗則發表虛有邪發汗不出者服此則汗兼止渴生津生血補中瀉陰火退虛熱之聖藥也惟蒼黑氣盛者禁用表邪旺者亦不可用用之反助邪氣陰虛者亦宜少用用之以升氣於表則內反虛耗矣
皮微黃肉白柔軟出綿上者服之長肉瘡瘍生用肺虛蜜灸下虛鹽水炒惡龜甲白蘚皮畏防風風能制芪芪得防風其功愈大蓋相畏而相使者也
甘草甘平生瀉火灸炙之健胃可和中解毒養血堅筋骨下氣通經消腫紅
甘甜草也性緩能解諸急熱藥用之緩其熱寒藥用之緩其寒善和諸藥解百毒故又名國老無毒可升可降陰中之陽也入足三陰經生則分身梢瀉火梢子生用性寒能瀉胃火解熱毒除胸中積熱去莖中痛節生用消腫導毒治咽痛灸則性溫能健脾胃和中身大者補三焦元氣止渴止嗽及肺痿吐膿腹中急痛赤白痢疾又養血補血堅筋骨長肌肉倍力下氣除煩滿逆氣通經脈消諸癰疽瘡瘍紅腫與黃芪同功若未潰者宜生已潰與不紅腫者宜灸大抵脾胃氣有餘如心下滿及腫脹嘔吐痢疾初作皆不可用下焦藥亦少用恐緩不能達凡藥宜少用多用則泥膈而不思食抑恐緩藥力而少效
白朮苦參爲使惡遠志反大戟莞花甘遂海藻忌菘菜猪肉
白茯苓甘平滲濕消痰潤肺伐腎邪養心神又調脾臟益氣助血補虛家赤者須知破氣血利溲入丙功尢賖
茯伏也苓靈也松脂伏於地中而生治病有靈驗也味甘淡氣平無毒浮而升陽也入手太陰足太陽少陽經東垣曰白茯苓補虛勞多在心脾之有準又云白者入壬癸是三焦通行藥也滲濕者利小便消浮腫暴病行水之聖藥也消痰潤肺者主胸脇逆氣煩滿咳逆口焦舌乾消渴津少一切痰壅痰飮肺痿肺火不可缺也腎邪者淋瀝淋結白濁腰脛腫痛無力等症皆腎經停蓄邪水之所爲惟此藥能伐去邪水以安眞水養心神者治憂恚驚邪恐悸健忘好睡心下結痛保神養神安魂之主藥也調脾胃臟氣者小便澁而能利小便多而能止大便結而能通大便多而能止一切脾胃不和水糓不分寒熱無定嘔逆不止須用之補虛者本經云長陰益氣力日華云補五勞七傷安胎煖腰膝丹溪云凡藥氣重者主氣味重者助血茯苓雖曰淡滲而味甘且重不走眞氣佐以人參等補劑下行亦能補虛固腎陰虛者少用無害養生家每取白者蒸暴三次爲末以牛乳汁和膏服或蜜浸或酒浸封固百日後常服不飢延年腸化爲筋通神致靈要知虛而上有痰火下有濕熱者最宜若勞役陽虛小便多汗多者禁用
赤茯苓味淡入足太陰手少陽少陰經東垣云赤者入丙丁主破結血結氣瀉小腸火利小便分水糓陰虛者切忌蓋白補而赤瀉也
出雲南似人形龜鳥味甘者佳去麤皮杵末水飛浮去赤膜曬乾免致損目有生山之陰味苦者須熱湯淋去苦味馬刀爲使惡白歛畏牡蒙地楡雄黃秦艽龜甲忌醋及酸物得甘草防風芍藥紫石英麥門冬共療五臟
茯神能療風虛眩恚怒驚悸善忘健補虛勞乏辟不祥心下堅滿亦可羨
假松之氣津盛發泄於外者結爲茯苓津氣不甚盛者抱根而生名爲茯神言專能歛伏神氣也味甘氣平無毒陽也治風眩風虛心虛之要藥止恚怒驚悸善忘開心益智定魂魄養精神療五勞口乾補虛乏辟不祥又治心下急痛堅滿人虛而小便不利者加而用之
去皮及根畏惡同茯苓
薯蕷甘溫氣最平能補榮衛治濕凝腰疼夢失虛羸熱又止頭風眼眩睛
薯署色明也蕷形如芋也俗名山藥無毒手太陰經藥也凉而能補凡脾胃中氣不足久泄者必用之補心氣開達心孔安魂多記補肺津潤皮毛乾燥除煩熱或寒熱邪氣下逆氣補腎陽氣强陰澁夢泄止腰疼東垣云山藥而腰濕能醫丹溪云生者消腫硬蓋補氣血則留滯自不容不行也補脾能堅筋骨及頭面遊風頭風眼眩久服益顔色長肌肉病人虛羸加而用之
懷慶者佳熟則滯氣濕則滑惟乾實者入藥二門冬紫芝爲使惡甘遂
白朮甘溫健胃脾寒濕熱濕盡相宜痰痞嘔泄腫汗渴兼補氣血安胎兒
朮濁也色白而形濁也味甘而辛苦不烈無毒可升可降陽也入手太陽少陰足陽明太陰經補脾胃虛弱不思飮食去諸經濕又退胃熱除寒熱消虛痰痞氣宿滯止霍亂嘔逆泄瀉腹中冷痛利小便消水腫脹滿又有汗則能止無汗則能發緩脾生津除濕渴利腰臍間血上而皮毛中而心胃下而腰臍在氣主氣在血主血故補虛藥多用之兼安胎産産後中風口噤及大風痿痺足脛毒瘡皆效丹溪云與二陳同用則健胃消食化痰除濕與芍藥當歸枳實生地之類同用則補脾而淸脾家濕熱再加乾姜去脾家寒濕東垣云佐黃芩有安胎之能君枳實有消痞之妙惟傷寒動氣不宜用
米泔浸半日去蘆瀉胃火生用補胃虛土炒防風地楡爲使忌桃李雀鴿肉
已上補氣除濕藥
蒼朮辛烈苦甘溫主風寒濕痺疽屯腫滿痰積瘧皆散止嘔瀉治頭目昏
蒼以色言無毒浮而升陽也入足陽明太陰經主風寒濕痺死肌痙疽逐皮間風水結腫心下滿悶腹中脹痛窄狹消痰飮痃癖氣塊祛瘧除瘟疫山嵐瘴氣止霍亂吐瀉不止治大風在身面風眩頭痛目淚出靑盲雀目內外翳障久服烏鬚住顔壯筋骨明耳目潤肌膚是驗然此皆爲陽虛者言也丹溪云辛散雄壯發汗甚速以黃栢牛膝石羔下行之藥引之則治下焦濕疾入平胃散能去中焦濕疾而平胃中有餘之氣入葱白麻黃之類則能散肉分至皮表之邪惟血虛怯弱及七情氣悶者愼用誤服耗氣血燥津液虛火動而痞悶愈甚
米泔浸七日夜去粗皮炒黃色或童便浸防風地楡爲使忌桃李雀鴿肉
抑考神農經云若欲長生須服山精言朮結陰陽之精未嘗分蒼白也自陶隱居分用而後貴白而賤蒼善乎東垣云補中除濕力不及白寬中發汗功過於白
半夏味辛氣亦平去濕痰健胃脾經傷寒嘔咳咽喉腫胸滿頭疼盡忌生
夏至第三候生葉亦半生天然妙也有毒沈而降陰中陽也入足陽明太陰少陽經性燥勝水善去脾經濕痰痰去而脾胃主氣自健飮食自進寒痰風痰亦用者辛溫故也主傷寒寒熱溫瘧嘔吐咳逆上氣及形寒飮冷傷肺而咳治咽喉腫痛心下堅脹腸鳴胸中痰氣痞塞及痰厥頭痛頭眩非此不除兼消癰腫癭瘤氣虛而面色痿黃有痰氣者加而用之凡用生令人吐熟令人下故局方多用熟者但本草云生微寒熟溫宜生者姜佐熟煎可也凡諸血症及自汗渴者禁用丹溪云燥血耗津雖少陽病渴者亦忌惟氣症因動火上盛用半夏調其氣而動火伏而渴自止
臘月熱水泡洗置露天氷過又泡共七次留久極妙如虛症及孕婦惡阻用麯免致損血墮胎射干柴胡爲使惡皂莢畏雄黃生乾姜秦皮龜甲反烏頭忌海藻羊肉羊血飴糖
造麯法先將半夏湯泡九次曬乾爲末隨病用藥或煎膏或絞汁調末爲丸如彈子大用楮葉或紙包裹以稻草上下𨠭七日生毛取出懸風煙之上愈久愈良如治諸痰用生姜自然汁風痰用牙皂煎膏甚者少加麝香寒痰靑濕痰白用老姜煎濃汁加白礬三分之一火痰黑老痰膠用竹瀝或荊瀝少入姜汁皮裏膜外痰核用白芥子竹瀝虛勞熱痰用麻油浸三五日炒爲末麪糊爲麯治顚癎一切健忘舌强等似風痿症用臘月黃牛膽汁略入熟蜜小兒驚風加南星等分用甘草煎膏脾虛慢驚及鬱痰用香附蒼朮川芎等分煎膏中風卒厥傷寒幷諸瘡瘍內結不便一切宜下之病用皮硝白粉霜十分之三共用河水煮透爲末以大黃煎膏痰積沈痼取二兩入海粉一兩雄黃五錢爲末蜜丸一切沈痼痰病用黃牛肉煮成膏造麯日乾
橘皮辛溫利膀胱主除痰氣逆胸堂消導脾胃止嘔瀉發表寒濕佐生姜
橘色如璚玉有文無毒味厚可升可降陽中之陰也除膀胱留熱停水五淋利小便主胸中痰熱逆氣客氣消痰止氣嗽潤肺和胃健脾輕則水糓不化衝胸作嘔或下泄或氣痢或霍亂重則癥瘕積滯皆能消導兼去白蟲解酒毒治下焦冷氣臟間虗冷氣脚氣衝心久服去臭下氣通神丹溪云與白朮半夏同用則滲濕而健脾胃與甘草白朮同用少用則補脾胃無甘草白朮而多用獨用則瀉脾胃與蒼朮厚朴同用去中脘以上至胸膈之邪再加生姜葱白麻黃之類則能散肉分至皮表有餘之邪
陳久者良隔年者亦可用留白略炒健脾胃和中去白曰橘紅消痰瀉肺發表入下焦用鹽水浸肺燥者童便浸曬白檀爲使又有一種曰柚比橘差大不堪入藥
靑橘葉導胸脇逆氣行肝氣乳腫痛及脇癰藥中用之以行經
橘核治腎注腰疼膀胱疝痛腎冷炒去殼爲末酒調服
靑皮苦寒破滯氣入肝膽又利脾胃膈脇小腹痛且膨疝積愈低愈能治
與橘皮一種大而色紅已成熟者曰橘皮小而色靑未成熟者曰靑皮無毒沈而降陰中陽也入手少陽經厥陰引經藥主破滯氣利脾胃消飮食除積結膈氣止小腹脹痛須用之又瀉肝氣治脇痛疝氣及伏膽家動火驚症用二三分可也橘皮治高靑皮治低故東垣云破滯氣愈低而愈效削堅積愈下而愈良氣虗弱者少用蓋有滯氣則破滯氣無滯氣則損眞氣氣短者全禁
去穰用消積定痛醋炒
枳殼微寒味苦酸逐水消痰胸膈寬止嘔瀉痢攻堅積散痔祛風利竅關
枳卽橘屬去穰用殼無毒浮升而微降陰中陽也逐心下停水去胃中濕消脹滿瀉肺痰氣勞氣咳嗽背膊悶倦胸膈痞結腹脇滿痛東垣云消心下痞塞之痰泄腹中滯塞之氣是也止嘔逆反胃霍亂及五膈氣瀉痢消宿食破癥瘕痰癖老積腸風下血痔腫本草所謂安胃是也治遍身風疹痒麻痺痛藥性論云主皮毛之病是也兼通關節利大小腸瘦胎催生氣血虗弱者禁用
水浸軟去穰麩炒香熟
枳實比殼性更酷主治大同下脇腹更消脾瘀破堅癥溏泄陰痿莫誤服
與枳殼一種大而色黃紫多穰曰殼小而色靑中實少穰曰實無毒浮而降純陰逐停水消痰飮寬胸脇安胃氣止喘逆破積聚利五臟除寒熱結功同枳殼但枳殼性詳而緩枳實性酷而速更能去脾間瘀血瘀血去而痞自消去日久稠痰消年湥堅積丹溪云脾胃濕熱生痰有積者入白朮中四分之一脾用枳實有推墻倒壁之功故治下主血在心腹之分胃用枳殼損至高之氣故治高主氣在胸膈之分皆疎通決瀉滑竅破結實之劑本草云止溏泄益氣明目亦謂積去而脾健神淸也藥性論云腎內傷冷陰痿而有氣加而用之借以達下耳要之實症可用虗而久病愼不可誤服海藏云益氣佐以參朮乾姜破氣佐以牽牛硝黃其善用枳實者乎又與黃芪等分糊丸服治腸風下血單用蜜丸服治五痔爲末飮調服治胸痺氣壅心膈不利及小兒久痢淋瀝水穀不調炒熱熨婦人陰腫痛
殼實俱宜商州陳久者水浸軟去穰麩炒
厚朴苦溫除痰濕最散心腹脹痛急霍亂積痢幷頭疼治痺消瘀通經翕
皮厚質朴味苦辛無毒可升可降陰中陽也消痰下氣除胃濕逐結水瀉膀胱泄五臟一切氣治心腹煩痛脹滿散結之神藥也療霍亂轉筋胃中冷逆胸中吐不止或嘔酸水消宿食厚腸胃走積年冷氣腹內腸鳴止瀉止痢又治中風傷寒頭疼寒熱氣血痺死肌調關節破宿血通婦人月經及産前後腹臟不安兼定驚悸下淋露去三蟲本經云與枳實大黃同用則能泄實滿而解熱脹是消痰下氣也與橘皮蒼朮同用則能除濕滿而平胃氣是溫中益氣也與解利藥同用則治傷寒頭痛與泄利藥同用則厚腸胃大抵用苦則泄用溫則補胃弱氣虗者終不敢用以其味苦而辛能散人元氣也此丹溪謂平胃散用之不使胃土太過而復其平以至於和而己非溫補之謂也籲竹瀝山藥凉而能補橘皮厚朴熱而能泄用者悟之
肉厚色紫者佳去粗皮入湯藥用生姜汁炒入丸藥用醋灸或酥灸乾姜爲使惡澤瀉寒水石硝石忌豆
射干苦寒消食熱寬膨下氣逐老血破癖通經治兒疝便毒喉風痰核結
形如射鳥之竿有小毒開胃下食除飮食大熱散胸中熱氣腹中邪逆胸腹脹滿肺氣喘嗽咳逆上氣療老血在心脾間咳唾言語氣臭破癥結痃癖瘀血通女人月閉治小兒疝氣發時腫痛如刺散結氣消腫毒去胃癰治便毒足厥陰濕氣因疲勞而發取三寸同生姜煎服利兩三行卽效又治咽痛水漿難入不得消息嚥汁立差丹溪云屬金而有木與火水行太陰厥陰之積痰使結核自消甚捷久服令人虗
卽烏扇根紫花者是紅花者非三月採米泔浸一宿日乾
旋覆花鹹甘冷烈逐水消痰止嘔噎寬胸脇淸頭目風治痺又利腸臟結
花如菊淡黃緣繁茂圓而覆下俗名金沸草有小毒治心脇痰水及膀胱留飮寒熱水腫消胸上痰結唾如膠漆開胃止嘔逆不下食治傷寒汗吐下後心下痞堅噫氣不止及結氣脇下滿去頭面風目中眵睫風氣濕痺皮間死肌利大腸去五臟間寒熱結氣兼通血脈除驚補中下氣衍義云走散之藥稍涉虗者禁用
去梗葉蒸熟曬乾入煎藥用絹濾過免傷人肺
葉治金瘡止血搗傅之
根治破斫斷筋急取搗汁滴瘡中仍用査封瘡上過半月斷筋自續
又有一種旋花性治大同今少識者故不錄入
大腹皮辛溫無毒消腫寬膨定喘促止霍亂通大小腸痰膈醋心氣攻腹
腹大而平者名大腹尖者名檳榔大腹皮消腫寬脹定喘止霍亂通大小腸治冷熱氣攻心腹大腸毒壅痰膈醋心竝以姜鹽同煎入疎氣藥良下一切氣調中開脾健胃丹溪云性溫疎通脾胃有餘之氣虗者不可用
鴆鳥多棲此樹宜先以酒洗後以大豆汁洗火焙赤
京三稜苦辛平澁消積散癥功可立又治心腹脹且疼破血通經下乳汁
京當作荊楚地所出也葉似茭蒲莖皆三稜無毒陰中陽也治老癖癥瘕積塊快氣寬胸氣脹鼓滿最宜婦人血脈不調心腹刺痛通月經産後腹痛血暈宿血及氣滯乳汁不行兼治小兒癎熱無辜痃癖撲損瘀血亦用色白屬氣破血中之氣眞氣虗者勿用
生細根屈如爪者名鷄爪三稜又名草三稜不生細根形如烏梅者名黑三稜根黃白色形如釵股者名石三稜色黃體重狀若鯽魚而小者名京三稜爲上其實一物但力有剛柔耳入藥醋煮熟剉焙乾或火炮用
蓬莪荗苦辛能逐水治心脾病破氣痞定霍亂又止奔豚消瘀調經益婦女
蓬蓬然茂盛卽莪朮氣溫無毒消水行氣破積爲最主心腹痛中惡疰忤鬼氣痃癖冷氣霍亂吐酸飮食不消開胃化食治一切氣丈夫奔豚婦人血氣心痛通月經消瘀血婦人藥中多用兼止撲損下血及內損惡血解諸毒色黑屬血破氣中之血入氣藥能發諸香雖爲泄劑亦能益氣孫用和治氣短不能接續及滑泄小便數莪朮金鈴肉各一兩硼砂一錢爲末空心鹽湯下一錢名荗鈴散
陳醋煮熟剉焙乾或火炮醋炒得酒醋良
扁豆甘平助胃脾和中下氣霍亂宜淸暑更能解諸毒女人帶下花尢奇
形扁不圓有黑白二種黑者小冷入藥用白者味甘微溫無毒補脾胃五臟和中下氣止霍亂吐瀉淸暑氣行風氣解一切草木酒毒殺河豚毒凡使去皮姜汁炒
花主女子帶下赤白乾末米飮調服
葉主霍亂及吐利後轉筋生搗以少酢浸汁服亦傅蛇咬醋煮食治瘕惟患寒熱人勿食
嫰莢蒸食甚美患冷氣人勿食
薏苡仁甘寒除風濕筋攣骨痛難伸屈消腫利腸除肺痿令人能食性不急
意苡實也無毒主風濕痺筋攣骨痛不住難以屈伸及乾濕脚氣消水腫利腸胃治肺痿肺癰吐膿血咳嗽涕唾上氣心胸甲錯久服益氣令人能食性緩不妬凡用須倍於他藥
咬之粘牙者眞水洗略炒或和糯米炒熟去米
治妬方薏苡天門冬赤黍米等分蜜丸男婦服之皆不妬忌
神麯甘溫破堅癖消心膈痰進飮食調中止泄止霍亂更醫痢痔及勞復
神按六神而造麯朽也鬱之使生衣朽敗也無毒純陽入足陽明經破癥結水腹堅大如盤消心膈氣痰逆胸滿腸胃中塞飮食不下宜此開胃健脾消化水糓止霍亂泄瀉痢下赤白消食痔療傷寒飮食勞復兼治臟腑中風氣補虗去冷氣落胎下鬼胎治卒胎動不安或腰痛胎轉搶心下血不止小兒癎疾又六畜食米脹欲死者煮汁灌之立消
麩皮麯性凉入大腸亦消食積
紅麯活血消食
造神麯法六月六日或三伏上寅日採蓼草三兩靑蒿蒼耳草各六兩俱搗自然汁杏仁末一兩帶麩白麪二升赤小豆一碗煮軟熟去皮硏然後取前汁共一處拌勻踏實成麯一如造酒藥法出白愈久愈好入藥炒令香
麥櫱甘溫破冷積善止霍亂寬胸膈更利上焦瘀與痰下氣寬腸救産厄
大麥用水漬之不以理生芽爲櫱無毒破癥瘕冷氣止霍亂治宿食停滯胸膈脹滿行上焦滯血腹中雷鳴消痰下氣寬腸開胃補脾溫中之快藥也胃氣虗人宜服以代戊已腐熟水穀但多食久食消腎所以婦人催生墮胎産後秘結鼓脹不通亦用之
炒黃杵去皮豆蔲砂仁木瓜五味子爲使
棠毬球子化食開結氣消痰積瘀健脾胃更治痢疾與腰疼産餘腹痛有滋味
卽山査査者粗也非美果棠毬卽山査未熟而酸澁者無毒消食積化宿滯行結氣消積塊痰塊血塊治腹痞脹發熱健脾開膈之美藥也又治痢疾腰疼兼催瘡痛消滯血丹溪治産婦惡露不盡腹痛或兒枕作痛以山査百枚水煎入砂糖少許空心服效
陳久者良水洗蒸軟去核曬乾
生而成熟者俗名茅査又名山裏紅菓性同小兒飱之良
使君子甘性溫平孩子五疳用最靈殺蟲止瀉又止痢小便混濁也能淸
因郭使君用療小兒故名無毒主小兒五疳明目殺積蟲止瀉痢及小便白濁
去殼用仁或兼用殼
阿魏辛溫消肉積殺蟲破癖袪瘟疫治霍亂止心腹疼食瘧傅屍與蠱毒
阿曰呢魏曰噠西畨語也無毒消肉積化宿食殺諸蟲破癥癖冷氣去臭氣下惡氣辟瘟疫止霍亂心腹冷痛袪瘧疾除傳屍邪鬼蠱毒兼治小兒疳積殺一切蕈菜毒
狀如桃膠黃散極臭而能止臭取半銖安熟銅器中一宿至明沾處白如銀者眞凡使先於淨鉢中硏粉了於熱酒器上裛過用
甖粟殼酸澁亦溫久瀉痢嗽刼其根收氣入腎治骨痛鴉片性急須少飡
卽甖粟殼也治脾瀉久痢澁腸及虗勞久嗽又收固氣入腎治骨病雖有刼病之功然暴嗽瀉者用之殺人如劒
水洗去筋膜蜜炒黃色
鴉片又名阿芙蓉卽甖粟花開時用竹鍼刺十數孔其津自出次日以竹刀刮在銀器內待積取多了以紙封固曬二七日卽成片矣治同上性急不可多用
已上調中消導藥
猪苓淡苦氣亦平行水消浮煩渴寧傷寒暑病瘧疫用更止濕熱暴遺精
形如猪糞與茯苓義同無毒升而微降陽中陰也入足太陽少陰經除濕利水道治腫脹滿急痛從脚上至小腹腫小便不利及婦人子淋子腫治中暑消渴解傷寒瘟疫大熱發汗主痎瘧解毒蠱疰不祥勿聽子云止泄精脾經濕熱流入腎經用以滲泄中病卽止此藥苦以泄滯淡以利竅滲眞氣燥津液無濕症者忌用有濕症而腎虛者亦忌久服損腎昏目
肉白而實者佳銅刀削去黑皮微焙乾用
澤瀉甘鹹瀉水浮止渴泄善通淋溲治痞除痺腎風疥下乳催生亦可求
生汝南池澤性能瀉水氣寒無毒沈而降陽中陰也入足太陽少陰經逐三焦膀胱停水留垢伐腎邪水分利小水之捷藥也故曰水病濕腫靈丹小便淋澁仙藥止煩渴瀉痢除五臟痞滿風寒濕痺腎臟風瘡通血脈下乳難催生補女人血海令有子皆濕熱凝滯病也扁鵲云多服令人眼病丹溪云眼中有水屬膀胱滲利大過則水涸而火上盛故眼病也仲景八味丸用之亦不過接引桂附歸腎耳諸書云止陰汗生新水補虛損補陰不足止泄精爲正劑非也凡淋渴水腫腎虗所致者亦不可用
形大而長尾有兩歧者佳去蘆酒浸一宿日乾畏海蛤文蛤
葉主大風乳汁不出産難强陰氣
實主風痺消渴除邪濕益腎强陰久服令無子
瞿麥氣寒辛苦味利膀胱治諸癃閉破血通經逐死胎出刺排膿除目翳
瞿然而高尺餘葉尖靑色根紫黑色形如細蔓菁五月開紫紅花似映山紅七月結實作穗似麥故名瞿麥處處有之無毒陽中微陰逐膀胱邪逆利小便爲君關格五淋癃閉小便不通熱者用之又下閉血通月經破血塊催生墮胎或子死腹中出竹木刺入肉下骨骾決癰腫排膿明目去翳單用空心服之令人氣咽遺溺小腸虛者禁用本草又云養腎氣止霍亂長毛髮亦爲濕熱者言耳
葉治小兒蛔蟲痔瘻瀉血水煎服丹石藥發眼目腫痛及腫毒浸滛婦人陰瘡竝搗傅之
不用莖葉只用實殼以竹瀝浸一時曬乾蘘草牡丹皮爲使惡螵蛸
紫草苦寒利九竅腫疸卒淋俱可療蕩腹心邪治傷寒痘疹面皶皶爲最妙
色紫無毒利九竅通水道療腹脹滿痛五疸卒淋澁痛袪蕩心腹邪氣傷寒時疾多用之善發小兒痘疹不出又豌痘瘡面皶惡瘡瘑癬及惡蟲咬紫草煎油塗之
去頭鬚以黃蠟溶化投水用蠟水蒸之或酒洗
木瓜酸溫消腫痺最治霍亂與脚氣止渴消痰和腹心入肝養腎滋脾肺
木實如瓜良果也嫰者佳枝亦可用無毒入手足太陰經消水腫濕痺霍亂吐瀉轉筋不止下氣消食最良治奔豚脚氣止渴降痰唾療冷熱痢心腹痛東垣云氣脫則能收氣滯則能和衍義云入肝益筋與血病腰腎脚膝無力不可缺也本草云益肺而去濕和胃而滋脾雷公云調榮衛助穀氣解酒毒但單服多服損齒及骨
出宣州者佳忌鉛鐵以銅刀削去皮子用黃牛乳汁拌蒸三時日乾
赤小豆甘酸性平腹腫脚氣熱寒寧止吐瀉與卒下血消渴癰疽亦有情
色赤形小無毒陰中陽也主下水大腹水腫皮肌脹滿及脚氣腫滿入腹利小便止小便數除煩滿寒熱止瀉及吐逆卒澼腸痔下血及舌忽出血不止消渴大能解毒排癰腫膿血散惡血不盡兼催難産下乳汁及産後心悶煩滿不食乃行水通氣健脾之劑久服燥津令人虛且黑瘦入藥炒用搗末醋調或鷄子淸調傅瘡腫乳腫丹毒取汁洗小兒急黃爛瘡
赤豆粉治煩解熱補血脈堅筋骨解小麥熱毒
葉食之明目
花辛平有腐氣故名腐婢主下水氣痎瘧寒熱邪氣散氣滿不能食止瀉痢明眼目起陰氣止消渴酒病頭痛兼治小兒丹毒熱腫
百合甘平醫百合消腹脹痞痛心脇肺痿寒熱遍身疼喉風顚涕瘡癰捷
其根百片累合而生無毒治傷寒壞症百合病腹中滿痛及陰毒傷寒消浮腫臚脹痞滿大小便不利心下急痛脇滿肺痿肺癰肺熱咳嗽喉痺煩悶寒熱遍身疼痛治顚邪涕泣狂呌及驚悸心膽不寧兼治乳癰發背諸瘡腫殺蠱毒養五臟補中氣通耳竅亦滲利中之美藥
花白者佳採根日乾
葶藶大寒辛苦味善消水腫瀉肺氣更醫腎癉破脾積解毒祛風治疙疿
葶定也藶瀝也行也能定肺喘而行水無毒沈也陰中陰也東垣云除遍身之浮腫逐膀胱之留熱定肺癰上氣喘促療胸中積壅痰嗽兼治腎癉脣乾破瘕癥積聚結氣飮食寒熱解一切毒入腹不可療及馬汗用一兩炒硏浸水利下惡血又煎湯洗頭風搗末傅白禿身暴中風熱疿痒者亦可洗且塗之丹溪云屬火性急走泄爲功苦者尤甚甜者少緩病人稍涉虛者遠之殺人甚捷不必久服乃虛
隔紙炒香或蒸熟楡皮爲使惡乾姜石龍芮
含膏丸葶藶知母貝母各一兩棗肉五錢沙糖一兩半丸如彈子每以新綿褁一丸含嚥治嗽喘三丸卽效
牽牛苦寒利腫膨走脾腎治脚腰疼下氣除嗽破痃癖墮胎瀉蠱性不平
出田野人牽牛易藥因以名之有毒利小便及大腸風秘熱壅結澁善消鼓脹水腫又治腰疼脚滿及風毒脚氣脛腫捏之沒指者行脾腎氣故也下一切濕熱氣壅消痰嗽破痃癖氣塊墮胎瀉蠱毒海藏云以氣藥引之則入氣以大黃引之則入血羅謙甫云味辛辣瀉人元氣非濕勝不得施泄以致便閉腫滿不可輕用虛者尤宜愼之況濕病根在下焦血分飮食勞倦亦皆血分受病如用辛辣瀉上焦太陰之氣是血病瀉氣俾氣血俱病也
黑白二種白屬金黑屬水其實感南方熱火之氣而生故性烈而善走也局方多用黑者水淘去浮者取沈者曬乾酒拌蒸三時炒熟舂去皮每斤取頭末四兩生者尤急治水腫以烏牛尿浸治風氣積滯以童便浸得靑木香乾姜山茱萸良
大戟苦甘寒有毒消十二腫寬胸腹破癖逐瘀通經孕祛風散腫辟瘟疫
枝莖似戟處處有之春生紅芽葉似初生楊柳根似細苦參秋冬採根大寒陰中微陽主利大小腸消十二水腫胸腹脹滿急痛破癥結癖塊下惡血通月水墮胎孕治中風皮膚癮疹疼痛吐逆頸腋癰腫及天行黃病溫瘧蠱毒頭疼便秘此藥能汗且下之珍云瀉肺損眞氣與甘遂同爲驅逐劑耳
細剉蒸或微炒赤小豆爲使惡山藥畏蘆草鼠屎反芫花海藻毒用菖蒲解之
澤漆卽大戟苗生川澤採時葉有白汁如漆味苦辛微寒無毒主皮膚熱大腹水氣四肢面目浮腫利大小腸止瘧止咳消痰殺蠱毒端午日採日乾赤小豆爲使惡山藥
甘遂苦寒善攻決消水腫滿開胸結化痰飮與食宿留又破癥堅及痞熱
甘者土之味遂者田溝行水之道純陽有毒此藥專能行水攻決下五水散膀胱留熱面目肌膚遍身浮腫心腹堅滿傷寒水結胸症非此不除以其氣能直透達所結處也化痰飮宿食留飮破癥堅積聚大腹疝瘕痞熱氣腫滿虛者愼用
皮赤肉白作連珠實重者麩炒雷公用甘草湯薺苨汁同浸三日東流水洗淨焙乾蓋欲其相激而力尤勝也瓜蒂爲使惡遠志反甘草
芫花苦寒消水腫咳逆喉鳴痰氣壅心腹腰脚脹且疼破積殺蟲拔毛孔
芫元也始也元氣始動而花開處處有之生陂澗傍二月開紫花作穗有毒主利五水在五臟皮膚腫脹咳逆上氣喉鳴或腫喘嗽消胸中痰水喜唾治心腹及腰脚膨脹作痛破積聚氣塊疝瘕殺蟲魚肉毒一切惡瘡癰腫風痺踡攣皆能通利血脈而愈又治金瘡疥癬生肌止血宜燒灰用兼治蠱毒鬼瘧內搜腸胃外達毛孔捷徑云須知此物力如山體實者久服則虛虛者禁用
醋炒不可近眼決明爲使反甘草
根主療疥瘡可毒魚一方取入土根洗淨搗汁入銀器內煎膏以絲線於膏內度過如痔瘻有頭者將此線繫之候落時以紙撚入膏藥於竅內除根未落不得使水繫瘤亦效
商陸酸辛氣亦平直䟽五水有神靈兼療胸邪身痿痺疝瘕癰腫鬼物精
陸路也多生路傍故又名當陸俗名樟柳根如人形者有神有毒降也陽中之陰利大小腸直䟽五臟水氣療胸中邪水腹脹痿痺脚軟疝瘕癰腫如石瘰癧惡瘡殺鬼精物又瀉蠱毒墮胎爲末外傅喉痺效
銅刀刮去皮薄切東流水浸三日取出和菉豆同蒸半日去豆曬乾或焙有赤白二種白者入藥赤者但可貼腫服之傷人忌犬肉得大蒜良
續隨子辛溫有毒利水寬膨效最速消痰破積逐瘀凝通經解蠱利腸腹
初生一莖莖端生葉葉中復出相續隨生實也一名千金子治肺氣水氣下水最速又治心腹痛冷氣脹滿除痰飮嘔逆不下食破積聚痃癖癥瘕下一切惡物宿滯逐瘀血通婦人月閉血結殺蠱毒鬼疰利大小腸及腹內諸疾但多服損人瀉不止者以漿水薄醋煮粥止之兼治一切惡瘡疥癬蛇咬莖中白汁剝人面皮去䵟䵳白癜甚效
川産者良去殼硏以紙包用物壓去油硏粉
海藻鹹寒利小便消水下氣破瘕疝癭瘤頸核單服之化痰通血尤堪羨
海中之草色黑如亂髮葉類水藻而大無毒沈也陰中陰也利小便閉結下十二水腫及氣疾急滿脚氣奔豚氣腹中上下鳴癥瘕堅氣疝氣疼痛核腫破結氣癰腫癭瘤氣頸下核如梅李或卒結囊單用酒漬數日稍稍飮之又消宿食化五膈痰壅通婦人血結月閉石淋孟詵云起男子陰氣可常食之惟北人不宜
洗去鹹味用黑豆紫背天葵同蒸一時曬乾反甘草
昆布鹹酸性冷寒能消水腫利漩難癭瘤結硬眞良劑陰㿗煮汁嚥之安
昆大也形如布無毒主十二水腫利水道散癭瘤聚結氣瘡瘻堅硬者最妙鹹能軟堅故也項下結囊和海藻等分蜜丸含嚥㿗卵腫者單煮汁嚥之久服令人腹痛發氣吐沫以熱醋少飮解之凡海菜寒中有小螺者尤損人胃虛者愼服
東流水煮半日去鹹味焙乾
昆布臛取一斤以米泔浸一宿切細煮爛入葱鹽椒豉橘皮和粳米飯食極下氣治膀胱急妨海藻亦依此法
已上行濕利大小便藥
楮實甘寒治腫水明目補氣壯陰痿皮汁生塗疥癬瘡葉莖風疹可煎洗
楮赭也其實赤色皮班者名楮皮白者名穀彀無毒主除水腫明目益氣補虛勞助陽氣壯陰痿健腰膝充肌膚益顔色但單服多服令人骨軟入藥水沈去浮者去皮酒浸蒸半日焙乾
樹皮主逐水利小便又可造紙其紙燒灰酒調服能止血暈血崩金瘡出血
皮間白汁療疥癬敷蛇蟲蜂犬咬
葉主惡瘡生肉又鼻衄不止搗汁飮之痢疾焙爲末烏梅煎湯下小兒身熱食不生肌可作浴湯
枝莖主癮疹風痒煎湯洗浴
澤蘭甘苦辛微溫皮膚骨節水難存逐舊生新和血脈婦人百病可尋源
生池澤其香似蘭無毒入手少陽經利身面四肢肚腹浮腫及骨節中水通九竅利關脈養新血破宿血消癥瘕産後腹痛衄血中風餘疾頻産血氣衰冷成癆羸瘦頭風目痛血瀝腰疼百病審因皆效婦人急用藥也兼治丈夫鼻衄吐紅面黃金瘡癰腫排膿生肌長肉撲損瘀血
有二種葉圓根靑黃者能生血調氣葉上斑根鬚尖者能破血通久積四五月採細剉絹袋盛風乾
菴䕡子苦治陽水腫消瘀成癰及食冗目昏身痺也能醫婦人經閉何須恐
形似艾蒿處處有之菴舍屋閭中多種之以辟蛇性微寒無毒主腹中水氣腫脹留熱及五臟瘀血變成癰毒消食明目除心下堅膈中寒熱風寒濕氣周痺遍身骨節煩疼腰脚重痛膀胱疼及婦人月閉不通治折傷破血活血劑也
十月採實陰乾或生搗汁服荊實薏苡爲使
蓼實辛溫能下水明目溫中去寒暑霍亂轉筋腹內疼破癖消癰及瘡瘰葉洗脚腫傅蛇傷腸蛭馬蓼獨可取
蓼寥也至秋柯枝高大寥寥然莖赤葉大上有黑點生水澤中衍義云卽水蓼之實也無毒下水氣面目浮腫明目溫中治風寒及夏月中暍心悶欲死霍亂轉筋心腹疼痛竝水煮服之又治痃癖癰瘡瘰癧久服則效效則已小兒頭瘡傅之良除大小腸邪氣通五臟壅多食令人吐水損腎陽氣二月食之發心痛寒熱合魚鱠食令人陰冷疼氣欲絶入藥微炒硏碎
葉煮湯捋脚消氣腫及脚痛成瘡生絞汁服治蛇毒入內心悶仍搗傅傷處
馬蓼去腸中蛭蟲
抑考蓼有七種香蓼可作菜食治腰脚靑蓼可釀酒主風冷紅蓼可作醬木蓼一名大蓼卽水紅蓼主惡瘡去痺氣諸蓼葉俱狹小惟馬水二種濶大花皆黃白子皆靑黑
樗白皮寒苦燥濕久瀉久痢皆能澁男精女帶兒疳蟲腸痔屍疰蠱毒戢一種香椿性頗同洗風瘡疥煎取汁
樗木陳有花有莢而氣臭椿木實而無花葉香可噉發於春首木之長也
樗根白皮小毒性燥而澁善止滑瀉赤白久痢男子遺精小便不禁女人崩帶小兒疳痢疳蟲蛔蟲又治痔疾腸風下血不止鬼疰傳屍蠱毒但合猪肉熱麪頻食則中滿蓋壅經脈也入藥蜜灸用
椿白皮味苦溫有毒動風熏十二經脈五臟六腑多食令人神昏血氣微治男子白痢臟毒女子血崩赤帶産後血不止小兒疳䘌葉洗瘡疥風疽性與樗木大同但不澁耳故雷公云入藥用東行根皮以生葱同蒸半日去葱陰乾用偏利溺澁也
金櫻子酸澁性平燥脾益腎止遺精和血調臟治痢瀉久服耐老身亦輕
色如金形如甖無毒療脾瀉下痢止小便利澁精氣久服養精益腎調和五臟活血駐顔耐老輕身丹溪云屬土而有金水經絡隧道以通暢爲和平昧者反取澁性爲快中寒有痞者禁服凡採須十月半熟時不爾復令人利煎膏法見六卷五三葉
花平止冷熱痢殺寸白蟲
皮止瀉血及崩帶
無食子又名沒石溫苦止瀉痢白赤養血生精安氣神烏鬚長肉治疳䘌
出西戎波斯國其樹似桃三月開花子如彈初靑熟乃黃白蟲蝕成孔者入藥土人每食以代果畨胡呼爲無食沒石雷公云墨石子者是也無毒主腸虛赤白冷痢腸滑泄瀉神效益血生精和氣安神烏鬚髮長肌肉治陰毒陰痿陰汗瘡燒灰先用溫水浴了卽以帛微裹後傅灰囊上甚良
凡使勿犯銅鐵幷被火驚者顆小文細者佳炒用細硏
釣樟辛烈溫無毒消水下氣安心腹破積止吐止霍亂中惡金瘡辟時疫
葉尖長如釣鉤文似樟木也消水腫下奔豚脚氣水煎服治腹脹宿食不消常吐酸水鬼疰霍亂中惡心腹絞痛竝酒煎服又爲末療金瘡斷血煎湯洗瘡痍風痒疥癬懸門辟天行時疫
八九月採根皮日乾略炒用
楡皮滑利性甘平利水通便産易生心痛頭瘡當採實小兒癎熱用花淸
兪合也三月生莢相合無毒利水道消腫滿通大小便治五淋除腸胃邪熱氣治不眠療齁通經治子死腹中滑胎方多用之兼治暴患赤腫婦人妬乳小兒白禿和醋渣封之五丹火瘡鷄淸調塗
實味微辛能助肺氣殺諸蟲下氣令人能食消心腹間惡氣卒冷心痛療小兒頭痂疕及諸瘡癬
花主小兒癎傷熱小便不利
莢和牛肉作羹食治婦人帶下
嫰葉作羹食消水腫壓丹石利關節
二月採樹皮去赤皮焙乾八月採實竝勿令中濕濕卽傷人
琥珀甘平脂化成利水通淋破堅癥安心淸肺燥脾土明目治癲逐瘀凝
琥瑞玉也珀白也有安魂定魄之功乃松脂入地千年化成無毒利小水通五淋破結癥安心神止心痛定魂魄淸肺氣運化下降燥脾土明目磨翳治癲邪殺鬼魅百邪本草云主安五臟者是也逐瘀血産後血暈悶絶兒枕痛者最妙兼解蠱毒金瘡止血生肌但血少而小便不利者服之反致燥急之苦別說云茯苓琥珀皆自松出然茯苓生成於陰琥珀生於陽而成於陰故皆治榮而安心利水也
如血色以布摩熱拾得芥者眞凡用先以水調栢子仁末安磁礶內次入琥珀於末中煮半日久別有異光別搗如粉重篩用
單琥珀散爲末燈心薄荷煎湯調服二錢治小便尿血神效
燈心草甘寒無毒淸心利水通淋縮燒吹喉痺止兒啼破傷嚼涎敷一掬
叢生江南澤地莖圓細長直穰可燃燈根苗生煮淸心退熱利水道通五淋丹溪云燈心屬土火燒灰存性取少許吹喉痺甚捷塗母乳上與兒喫治夜啼和唾嚼爛敷破傷
綠礬酸寒消腫疸疳積腸風亦可散喉痺蛀牙瘡癬蟲甲疽傷腫火上煆
又名靑礬無毒消水腫黃疸小兒疳積乃抑肝助脾之劑也腸風下血釀鯽魚燒灰爲丸服之治喉痺蛀牙口瘡及惡瘡疥癬有蟲甲疽腫痛出水
火煆醋淬三過局方多用米炒恐勝礬力也又一製法見五卷百五葉
已上治濕通用
石龍蒭
生水石處俗名龍鬚草可作席所在有之味苦寒無毒利小便通淋閉除心腹邪熱風濕鬼疰惡毒痞滿飮食不消出汗止莖中痛殺蛔蟲久服補虛羸明耳目輕身延年凡敗破席受人氣多者皆消瘀血通淋利小便煮服良蒲席燈心席俱好
九節多味者良七月採莖暴乾
蕘花
蕘饒也言其花開多也味辛苦氣寒有毒主傷寒溫瘧十二水腫利水道破積聚大堅癥瘕蕩滌腸胃中留癖飮食寒熱邪氣療痰飮咳嗽仲景用治利者以其行水也水去則利止量病斟酌用之
六月採花陰乾
狼毒
味辛平有大毒能殺飛禽走獸狼鼠中之卽死消水氣止咳逆上氣破痰飮積聚癥瘕飮食寒熱脇下積癖心腹脹痛臟腑內一切蟲病兼治惡瘡鼠瘻乾癬疸蝕鬼精蠱毒
川産陳而沈水者良
海帶
生東海比海藻更麤長如帶作下水藥速於海藻昆布主催生治婦人及療風凡海中菜皆治癭瘤結氣靑苔紫菜皆然
水洗用
𦯶實
䔛麻之子卽白麻也葉似苧而薄花黃十月結實如葵子黑色其皮可績布及作繩索處處有之味苦平無毒主赤白冷熱痢疾取子炒香爲末蜜湯下一錢若熱結癰腫無頭呑之則頭破根亦可用
烏臼木
根皮味苦微溫有毒主下水氣通大小便治頭風癥結積聚灸黃用
子油解蛇毒去陰下水染髮
杉材節
須油杉及臭者良味辛微溫無毒煎湯洗脚氣腫滿及漆瘡煎湯服之治心腹脹痛去惡氣及風毒奔豚霍亂上氣堅筋骨入藥炒用
杉木上菌主心脾氣疼暴心痛
南燭枝
葉稟南方火氣而生葉似茗而圓厚冬夏常靑枝莖微紫九月結子如茱茰紫色可食味苦平無毒益腸胃止泄除睡强筋益氣久服輕身長年變白去老四月採葉搗汁浸粳米九蒸九曝名烏飯以袋盛之可適遠方日進一合不飢益顔色堅筋骨能行又春夏取枝葉秋冬取根皮細剉水煎濃汁去渣熬成膏入童便少許每服一匙溫酒下日三次明目烏鬚駐顔輕身兼治一切風疾
根燒灰熟水下治小兒誤呑銅鐵物
蔓椒
俗呼爲樛山野處處有之味苦溫無毒主風寒濕痺歷節疼除四肢厥氣膝痛及遊蠱飛屍可蒸病出汗
雲實
俗呼馬豆川谷處處有之叢生葉如細槐枝間微刺花黃白莢中子大如麻子黃黑色味辛苦溫無毒主泄痢腸澼殺蠱毒去邪惡結氣止痛除寒熱消渴治瘧藥中多用之
五月採和豫實蒸一日曬乾用
白蒿
生川澤所在有之春初最先諸草而生似靑蒿而葉粗上有白毛及秋香美可生食俗名蓬蒿也味甘平無毒主五臟邪氣風寒濕痺補中益氣長毛髮令黑療心懸少食常飢久服耳目聰明輕身不老
虎掌
山谷近道有之其苗一莖莖頭一葉五六出如瓜根似大半夏四圍生芽如虎掌味苦微寒有大毒主利水道除陰下濕風眩目轉心腹寒熱結氣疝瘕腸痛積聚伏梁筋痿拘緩
湯泡七次火煨蜀漆爲使畏莽草
姑活
生河東味甘溫無毒主大風邪氣濕痺寒痛久服輕身耐老
別罒+騎
生藍田川谷味苦溫無毒主風寒濕痺身重四肢疼痠寒歷節痛
石龍子
生石澗中形似龍而小衍義云能至風雨故利水道通五癃邪結氣破石淋下血
有四種在草澤者名蠑螈蜥蜴在壁者名蝘蜓守宮以五色具者爲雄而良色不具者爲雌乃劣耳入藥當用草澤中者五月採去腹中物火乾用之惡硫黃斑猫蕪荑
螻蛄
卽月令螻蟈鳴俗呼土狗味鹹寒無毒主十種水病腫滿喘促不得臥通石淋主難産潰癰腫除惡瘡下硬噎解毒其腰以前主澁大小便腰以後主利大小便若箭鏃在咽喉胸膈及鍼刺在肉不得出者用土狗腦搗汁滴上三五度箭刺自出
夏至採夜行者日乾入藥炒用
鼠婦
卽地鷄多足色如蚓背有橫紋蹙起生甕底下濕處及土坎中常負鼠背上故名味酸微寒無毒主利水道氣癃不得小便婦人月閉血瘕癎痓寒熱墮胎仲景用治久瘧者以其主寒熱也
端午採日乾微炒
筆頭灰
是年久使乏兎毫筆頭微寒主小便不通小便數難陰腫中惡脫肛淋瀝燒灰水調服之治難産用生藕汁下若産母虛弱素有冷疾煖過服之效
天漿子
卽糞蟲六月取入布袋置長流水中三日夜旰乾爲末專化穀食肉食故小兒疳積用之
蛇含石
蛇冬蟄時含土至春發蟄吐之而去一名蛇黃味甘性冷無毒主心痛疰忤石淋産難小兒驚癎
火煆醋淬三四次水飛硏細用之
已上治濕雜用
主治各經濕藥
肝白朮一云川芎心黃連一云赤茯脾白朮肺桑白皮腎澤瀉胃白朮小腸車前子三焦陳皮膀胱茵陳大腸秦艽胞絡茗已上諸藥治上中下三焦內濕兼調氣補氣之劑
治燥門
卽湯液燥降收也古菴云燥因血虛而然蓋血虛生熱熱生燥是也宜用解熱生津藥及滋血潤燥藥夫燥熱皆屬陽宜與治熱門通看
天門冬苦寒潤肺瀉火消痰定喘氣肺痿肺癥多渴衄通腎補虛及偏痺
天顚也一名顚棘爾雅名門冬冬月作實也無毒升也陰也入手太陰足少陰經東垣云保肺氣不被熱擾定喘促陡得安寧又云潤肺肝日華云潤五臟其實保與定皆潤也肺潤而五臟自潤乃潤肺之美藥也瀉肺熱肺火消痰止嗽定喘肺痿肺癰吐膿血血熱吐衄消渴煩熱又治肺經津燥結爲癥瘕積聚通腎氣補五勞七傷及諸暴風濕偏痺熱毒遊風性雖冷能補精枯血冷益氣塡髓養肌膚利小便殺三蟲去伏屍久服顔色潔白耐寒暑身輕不飢延年令人多子但專泄而不收中寒腸滑者禁用
湯浸去皮心焙熱卽當風凉之如此二三次自乾不損藥力地黃貝母爲使畏曾靑鯉魚外用澣衣洗面最潔
麥門冬甘氣微寒淸肺火令心神安養陰通脈醫痿蹷淸糓調中治嘔乾
形如穬麥無毒降也陽中之陰入手太陰經瀉肺火生肺金治咳嗽煩渴血熱妄行及肺痿吐膿安心神淸心熱及心下支滿夫伏火去則金淸自能生水而陰精日長日固心神安則血有所統而客熱自散又脈失及痿蹷必用者心肺潤而血脈自通也大抵後人治心肺多古人治脾胃多經云消穀調中止嘔吐主心腹結氣傷中傷飽胃絡脈絶羸瘦短氣身重目黃口乾久服安五臟美顔色令人肥健有子
去心用不令人煩行經酒浸地黃車前爲使惡款冬花畏苦參
知母苦寒潤心肺補腎瀉火更淸胃勞蒸渴嗽止瘧斑兼利小腸消腫潰
補陰藥用之以其能知血之母也無毒瀉而降陰中陰也入足陽明手太陰足少陰本藥潤心肺滋化源止驚悸下氣消痰瀉腎火胃火之聖藥內傷虛勞陽盛有汗骨蒸熱勞往來傳屍疰病消渴口乾咳嗽傷寒久瘧煩熱發斑皆治兼通小腸除邪氣肢體浮腫及脇膈中惡風汗內疸姙娠腹痛産後蓐勞辟射工溪毒經云多服令人洩凡肺中寒嗽腎氣虛脫無火症而尺脈微弱者禁用
去皮補藥鹽水或蜜水蒸或炒上行酒炒忌鐵器
貝母苦辛平散鬱降火消痰淸肺疾煩熱咳渴咽項風淋疸疝瘕心腹實
形如聚貝子無毒丹溪云貝母治諸疾者辛能散結苦能降火氣血調暢而疾自愈收斂瘡口亦此意也消痰止嗽潤肺淸心和中氣安五臟乃怯症之要藥也又主傷寒洗洗惡風寒目眩項直煩熱咳嗽作渴無汗喉痺淋瀝時氣黃疸疝瘕腹中結實心脇滿逆兼治婦人難産胞衣不下乳難乳癰去目中膚翳項下癭瘤痰核金瘡風痙人面惡瘡
姜汁泡去心雷公用灰火炮黃去心和糯米炒黃熟去米用其中有根顆不作兩片無皺者名丹龍精損人筋脈厚朴白薇爲使惡桃花畏秦艽礬石莽草反烏頭
三母散知母貝母牡蠣爲末猪懸蹄湯調服善下乳汁
又單貝母爲末砂糖丸含化止嗽
括摟根苦寒益津能消痼熱煩滿身退疸續傷通月水解毒排膿逐瘀陳
括括櫽也摟蔞歛也言包其子於內如括囊也根名天花粉內有花文天然而成也雷公云括圓黃皮厚蒂小苦摟長赤皮蒂粗陰人服
天花粉無毒沈也陰也生津液止消渴除腸胃痼熱時疾滿身煩躁大熱發狂退八疸身面黃脣乾口燥續絶傷通月水下乳汁利小腸諸癰腫發背痔漏瘡癤乳癰排膿消腫解毒生肌◎長肉兼逐撲損瘀血本草云補虛安中者熱去津復而中自和與天門冬冷補之意同
二八月採入地深者去皮日乾生鹵地者有毒
括摟實苦甘潤肺消痰治嗽寬胸痺止血止痢補虛勞伸手面皺通經閉葉莖淸暑解熱中穰入茶煎降痰氣
俗名瓜蔞仁無毒丹溪云屬土而有水本草言治胸痺者以其味苦甘性潤治痰嗽利胸膈甘能補肺潤能降氣胸有痰者以肺受火逼失降下之令今得甘緩潤下之助則痰自降宜爲止嗽之要劑又洗滌胸膈中垢膩鬱熱治消渴之神藥日華云治吐血腸風下血赤白痢疾補虛勞療手面皺生津液通月經下乳汁
莖葉療中熱傷暑最效
穰乾者煎茶化痰降氣又濕者和葛粉拌炒熟爲末沸湯下治肺燥熱渴大便秘
十月採黃老實取子炒去殼去油用枸杞爲使惡乾姜畏牛膝乾漆反烏頭
地骨皮苦寒無毒入腎瀉火退晡潮有汗骨蒸惟此妙表風肌痺亦堪調
卽枸杞根大寒升也陰也入足少陰手少陽經海藏曰地爲陰骨爲裏皮爲表惟屬陰也故瀉血中之火陰分日晡潮熱惟主裏也故治傳屍有汗骨蒸獨此與知母最妙凡肌熱在外皆能治之惟走表也故治在表無定風邪風濕痺痛能堅筋骨益精止渴利腸凉血止血凡癰疽出血膿不止刮粗皮煎湯洗令血淨以中心白穰貼之立愈有痼疾人勿用
全州者佳去骨水洗刮去粗皮焙乾忌鐵
牡丹皮寒瀉火伏養眞血氣破結蓄專主無汗之骨蒸又補神志之不足
牡丹乃天地之精群花之首葉爲陽發生花爲陰成實丹爲赤卽火故能瀉陰中之火味辛苦無毒陰中微陽入足少陰手厥陰經主吐血衄血瘀血熱留腸胃不散消打撲瘀血續筋骨女子經脈不通血瀝腰疼破堅癥下胎下胞産後一切冷熱血氣療瘡癰排膿止痛及下部生瘡成洞皆養眞血而破瘀血蓄血之功也又治冷氣散諸痛結及中風瘈瘲痙驚癎邪氣除時氣頭痛客熱五勞勞氣頭腰痛風噤癲疾皆固眞氣而行結氣鬱氣之力也易老云治神志不足神屬心志屬腎故八味丸用之以補心腎也又曰牡丹皮入足少陰及手厥陰治無汗之骨蒸地骨皮入足少陰及手少陽治有汗之骨蒸
有二種白者補赤者利出合州和州宣州山中單葉紅花者佳二八月採根如筆管大者以銅刀劈去骨陰乾酒拌蒸三時日乾用畏兎絲子忌蒜今人家移枝接者名千葉牡丹不用
五味子溫滋腎陰除煩止渴補虛任歛肺通脈定喘咳和中消積水腫淫肺火盛者用南味辛甘且散風邪侵
北五味色黑皮肉酸甘核苦辛鹹無毒可升可降陰也入手太陰足少陰經滋腎水煖腎臟除煩熱生津止渴補虛勞羸瘦强陰益精壯筋骨收肺氣耗散火熱嗽必用之主肺寒咳逆上氣喘嗽通血生脈補氣兼和中氣霍亂轉筋飜胃解酒毒消食積痃癖奔豚冷氣水濕氣淫腹腫脹大是知在下補腎在上滋肺在中和脾孫眞人云夏月常服五味以補五臟氣是不特金水二臟藥也但多食收補太驟反致虛熱又酸甚弔痰引嗽如肺火盛者莫如用南五味色黃味辛甘稍重而能散痰火去風邪
蓯蓉爲使惡萎㽔勝烏頭
烏梅酸平能斂肺止渴除煩下痰氣調胃和中斷瘧痢虛勞蒸熱及偏痺白梅雖煖仍化痰搗傅癰瘡點黑痣
五月採黃色梅實用早稻稈燒灰和米飮拌之火熏乾爲烏梅無毒可升可降陰也收肺氣者生津止渴除煩熱煩滿下氣止嗽消痰及痰厥頭痛調胃者治瘴瘧久痢便血久瀉澁腸解煩毒消酒毒定霍亂吐蚘心腹脹痛短氣欲死東垣云凡酸味收補元氣諸虛勞骨蒸羸瘦久嗽少睡必用之又療肢體偏痛皮膚麻痺等症古方和細茶乾姜爲丸治休息痢燒灰傅一切惡瘡努肉立驗入藥溫酒或水洗蒸去核用
白梅以鹽水暴乾藏密器中臨用去核性煖無毒亦入除痰藥中又搗爛傅刀箭傷止血及刺入肉中乳癰腫毒亦和藥點靑黑痣蝕惡肉
生梅暖止渴多唾傷骨蝕脾胃令人膈上熱發虛熱服黃精人尢不相宜衍義云食梅則津液泄水生木也津液泄故傷齒腎屬水外爲齒故也
根療風痺出土者殺人
葉煮濃汁服治休息痢幷霍亂洗葛衣令潔淨經夏不脆
梅核仁亦可單用除煩熱如手指忽腫痛以烏梅仁和苦酒搗膏以指漬之立愈
枇杷葉苦平無毒淸肺止渴止咳促掃肺風生胸面瘡卒嘔下氣效尢速
葉如枇杷故名治肺熱咳嗽氣逆消渴及久嗽身熱肌瘦將成癆者又治肺風瘡胸面上瘡及卒嘔啘不止下氣
四月採每葉重一兩者以粗布拭去毛淨甘草湯洗一遍拭乾酥灸其毛射人肺令咳不可療
實甘寒無毒治肺氣潤五臟下氣止嘔逆幷渴疾多食動痰熱和炙肉熱麪食之令人患熱毒黃病
蘭草芳平辛更甘止渴生津去癖痰利水散鬱消諸痺久服可與神明參
葉似馬蘭故名蘭草卽今人栽植座右花開時滿室淸香者無毒善止消渴除胸中痰癖丹溪云散久積陳鬱之氣甚有力利水道經云消諸痺治之以蘭是也兼殺蠱毒辟不祥和油煎膏澤頭長髮久服益氣潤肌輕身不老可通神明蓋稟金水淸氣而似有火方藥俗人竝不識用惟東垣常用之
五六月採陰乾入藥煎煮
馬兠鈴子寒而苦肺熱咳嗽痰無數咳逆連連坐臥難熏痔更醫五種蠱根卽名爲靑木香利膈止痛無不愈
實如馬項之鈴作四五瓣無毒陰中微陽主肺熱咳嗽痰結喘促氣上逆連連不可坐臥又治血痔瘻瘡以藥於甁中燒煙熏病處五種蠱毒水煎頓服吐之立化蠱出惟蛇蠱加麝少許入藥劈開取向裏子去革膜微炒
根名土靑木香治氣下膈止刺痛八月採用
款冬花溫味辛甘止勞嗽喘唾稠粘肺痿煩渴心驚悸洗肝明目咽如攙
款至也至凍時開花故又名顆涷純陽無毒主咳逆上氣善喘息呼吸連連不絶涕唾稠粘消痰止嗽治肺痿肺癰吐膿血消渴煩熱寒熱潤心肺益五臟補勞劣古今治嗽之最要者也有人病久嗽用款冬花於無風處燒以筆管吸煙滿口則嚥數日效兼治心虛驚悸發癎洗肝明目治咽喉腫痛如攙
花半開者良去枝土甘草水浸一宿陰乾杏仁爲使惡皂莢消石玄參畏貝母辛夷麻黃黃芪黃芩黃連靑箱子得紫菀良
紫菀苦溫能調肺消痰嗽血定喘悸寒熱胸結氣能消補虛治蹶幷勞疰
菀軟也色紫而體軟潤者佳又有白菀性亦頗同無毒益肺安五臟消痰止渴止久嗽及肺癰咳唾膿血喘悸咳逆上氣胸脇寒熱結氣補虛勞不足潤肌添髓兼治喉痺痿蹷屍疰勞氣百邪婦人卒不得小便小兒驚癎
去蘆蜜水浸一宿焙乾款冬花爲使惡天雄瞿麥雷丸遠志畏茵陳
治久嗽不差紫菀款冬花各一兩百部五錢爲末生姜烏梅煎湯下三錢甚效
阿膠甘溫保肺氣勞喘損嗽及久痢補虛治痿立亦難養肝安胎腰腹墜
取烏驢皮以東阿井水煎者佳蓋濟水性淸趨下故治濁痰逆上無毒降也陽也入手太陰足少陰厥陰經益肺氣定喘虛損咳唾膿血非此不除止赤白久痢得黃連黃蠟爲佐最妙補虛羸陰氣不足心腹內崩勞極洒洒如瘧狀腰腹痛小腹痛甚四肢痠疼脚痠不能久立一切癱緩不遂養肝血凡血虛而胎動不安腰腹重墜下血血痢或卒尿血丹溪云久嗽久痢虛勞失血者宜用若邪勝初發者用之强閉其邪而生他症
阿膠眞者難得寧用黃明牛膠但牛皮膠製不如法自製者爲妙凡煎時必用鹿角一片不爾則不成也凡使先於猪脂內浸一宿取出剉碎以蚌粉炒成珠山藥爲使畏大黃得火良
訶梨勒溫通肺津瀉逆消痰歛咳頻開胃澁腸消食脹腎積胎漏崩帶神
梵語云訶梨勒俗名訶子味苦微酸無毒沈而降陰也苦多酸少能瀉肺歛肺而不能補故但通利津液瀉氣上逆胸膈結滿消痰除煩治久咳火傷肺鬱脹滿喘嗽開胃調中澁腸臟止水道久痢氣痢久瀉肛痛霍亂消食下氣除冷氣心腹脹滿又治奔豚腎氣胎漏胎動氣喘脹悶産後陰痛和蠟燒熏及煎湯熏洗一切崩中帶下腸風瀉血竝治蓋有收澁降火之功也氣實者最效氣虛及暴嗽初瀉不可輕用
六稜黑色肉厚者良水泡麪包煨熟去核或酒浸蒸去核焙乾
子未熟時風飄墮者謂之隨風子暴乾收之治痰嗽咽喉不利含三數枚殊勝
竹瀝甘寒最滋陰止渴止汗除煩心口瘡目痛救胎産中風痰壅失聲音
取竹瀝法見六卷七十葉丹溪云無毒性緩能除陰虛大熱大寒治消渴久渴自汗尿多胸中煩熱狂悶驚悸及口瘡目瘡頭風頭痛中風失音風痺一切痰火氣血虛而少食者宜用又云痰在四肢非此不開婦人胎前子煩頭旋倒地胎動不安産後强直口噤小兒驚癎天釣夜語兼治金瘡口噤欲死時行瘟疫迷悶大抵寒而能補不必疑其寒也
菖蒲氣溫味辛苦除煩下氣出音語明目聰耳定頭風伸痺通心五臟補
菖昌盛之貌葉叢生如蒲無毒除煩悶治咳逆上氣中惡鬼氣心腹冷痛出聲音明目治耳聾耳鳴耳痛頭風利四肢風寒濕痺不得屈伸通九竅開心孔補五臟虛久服延年高志兼治癰腫瘡疥殺諸蟲止小便丈夫水臟婦人血海久冷安胎治産後下血不止局方補心藥中多用然辛芳太甚年壯心孔昏塞者用之得宜若心勞神耗者禁用
生石澗一寸九節不露根者佳五月臘月採陰乾去毛秦艽爲使惡麻黃忌飴糖羊肉鐵器
遠志苦溫益腎精補中高志定心驚利膈通竅除咳逆苗感陰生止夢縈
性能令人志識高遠苗名小草其形細也無毒沈而降陽也主益精壯陽補中虛定心氣驚悸健忘夢邪遺精去心下膈氣除咳逆利九竅明耳目
小草四月感陰而生故益精補陰氣止虛損夢泄治心孔昏塞
先用甘草黑豆水煮去骨後用姜汁炒畏珍珠藜蘆蠐螬殺雄附毒得茯苓葵子良
酸棗仁平止煩渴引血歸脾安睡歇補中止泄及臍疼寧心益膽除痺蹶
出酸棗縣者眞味酸無毒除骨蒸煩熱及心虛驚悸不眠丹溪云血不歸脾而睡臥不寧者宜用此大補心脾則血歸脾而五臟安和則睡臥自寧又補中益氣治心腹寒熱邪結氣聚臍上下痛滿血轉久泄寧心志歛虛汗益膽氣又治四肢痠疼濕痺筋骨風久服助陰氣安五臟令人肥健輕身延年
睡多生用不得睡炒熟再蒸半日去皮尖硏碎用惡防己
已上解熱生津藥
生地黃寒甘苦味滋腎凉心淸肺胃調脾養肝潤二腸婦人崩漏胎産治
水試浮者爲天黃半沈者爲人黃俱不用沈重者爲地黃最勝無毒沈而降陰也入手太陽少陰足少陰本藥也滋腎水眞陰不足勞瘦骨蒸日脯寒熱唾血耳鳴凉心火血熱五心潮煩驚悸淸肺熱咳嗽鼻衄瀉脾胃濕熱吐血牙痛欲脫丹溪云生地較之熟地更宣通不滯勞倦傷脾者以實脾藥中用二三分以固脾氣使脾家永不受邪蓋濕熱去而脾胃自固所以本草曰除寒熱積聚去胃中宿食養肝血益膽氣主折傷絶筋傷中逐血痺明眼目利大小二腸治便血溺血老人津枯便燥者必用之女子崩中血不止胎動胎漏産後血上薄心悶絶大抵補五臟通血脈益氣力虛而多熱加而用之多用恐倒脾胃中虛寒者禁用
生採者大寒日乾者微寒火乾者微溫脈洪實熱者生採搗汁服之脈虛血熱者用姜汁拌炒免致泥膈痰得門冬淸酒良惡貝母畏蕪荑若犯銅鐵器令消腎白髮男傷榮女損衛又合蘿蔔食則能耗諸血
熟地黃甘苦溫平補血塡髓滋腎精療傷寒後脛股痛除新産罷腹臍疼
無毒沈而降陰也入手足少陰厥陰經東垣云熟地黃補血且療虛損又曰活血氣塡骨髓滋腎水補眞陰治傷寒後血衰脛股痠疼除新産後血虛臍痛難禁丹溪云下元血衰者須用之尺脈微者佐以桂附則塡精補髓尺脈旺者佐以知柏則滋陰降火獨用則泥膈故中滿痰盛者愼用餘治與生地悉同蓋本經只言乾生二種後世改用熟者生寒熟滯中寒有痞易泄者全禁
懷慶者佳水洗用生地搗汁九蒸九曬或酒或姜汁俱好畏忌同生地
當歸甘辛頭止血破血用尾和用身隨所引用上頭角中理胸腹下榮筋兼治風瘡及氣逆金瘡胎産更稱神
氣血昏亂服之各有所歸出當州者良大溫無毒可升可降陽也入手少陰足太陰厥陰經以心主血肝藏血脾褁血也頭止血而上行身養血而中守尾破血而下流全活血而不走又頭硬者亦破血大抵去舊生新之劑全用引以川芎細辛之類則治血虛頭痛眼痛齒痛合諸血藥入薏苡牛膝則下行而治血不榮筋腰痛足痿合諸血藥入人參川烏烏藥薏苡則能榮表以治一身筋寒濕毒在參芪則補氣血虛勞而止汗長肌在芍朮地黃則養血滋陰而補腎合芍藥木香則能和肝而止痛治痢合鱉甲柴胡則定寒熱而除溫瘧合陳皮半夏則能止嘔合遠志酸棗則能養心定悸在桂附則熱而溫中散冷在硝黃則寒而通腸潤燥在莪稜牽牛則破惡血而消癥痞是皆隨所引藥爲用蓋味辛甘而氣疎暢無定故也兼治客血內塞中風痓汗不出濕痺中惡客氣金瘡跌撲諸惡瘡瘍及風癬在皮膚中經云本血藥而又治胸中咳逆上氣主婦人漏下絶子臍腹急痛癥瘕胎動下血心腹疼痛逆産死胎産後惡血上衝別說云於補虛最速於産後備急又有言曰補女子諸不足說盡當歸之用患人虛冷加而用之
肥潤不枯燥者佳治上酒浸治外酒洗血病酒蒸痰用姜汁炒畏菖蒲海藻惡牡蒙䕡茹熱麫一云川産者力剛可攻秦産者力柔可補
川芎辛溫行血氣止頭疼破血海瘀更散心鬱治癰疽風寒濕痺亦能去葉名蘼蕪治老風又主咳逆及蠱疰
芎穹也至高之位性主頭病故名無毒浮而升陽也入手足厥陰　少陽本經藥主血虛中風入腦冷痛面上遊風去來目淚出多涕唾東垣所謂上行頭角助淸陽之氣而止痛是也主婦人經閉無子或崩中不止或胎動不安子死腹中或胎衣不下或産後血暈破瘀血養新血一切衄吐溺血皆治東垣所謂下行血海養新生之血而調經是也丹溪云川芎味辛但能升散而不能下守血貴寧靜而不貴躁動四物湯用之以行血藥之滯耳豈有辛散而能養下元之血哉愚謂東垣丹溪原不相背蓋行滯破瘀而後新生之血可養丹溪又曰癰疽諸瘡腫痛藥中多用之者以其入心而能散少邪耳又開鬱行氣止脇痛心腹堅痛諸寒冷氣疝氣亦以川芎入心助行氣血而邪自散也古人所謂血中氣藥信哉一切風寒濕痺氣痺血痺腰脚軟弱半身不遂皆治日華云治一切血一切氣一切風一切勞損但單服多服久服則走泄眞氣多致暴亾
川産形塊重實色白者良水洗略炒或蒸生用痺皮風白芷爲使得細辛療金瘡止痛得牡蠣療頭風吐逆
蘼蕪辛溫無毒主身中老風頭中久風風眩又治咳逆定驚氣辟邪惡除蠱毒鬼疰四五月採苗陰乾
白芍酸寒補津液治血虛痛破堅積止瀉痢因濕熱消生血損肝還受益
芍灼也灼灼其花根能治病故名有小毒可升可降陰中陽也入手足太陰經通肺燥滋腎陰補津停濕令小便自行非通利之藥也血虛腹痛非此不除以其酸能收歛肝之陰氣而補中焦脾胃故也質重味厚能破堅積疝瘕水瀉下痢刺痛後重必用之者以能收歛濕熱邪毒而脾之正氣自舒兼治諸淋諸血風毒骨痛歛汗退熱治婦人産前諸疾赤白帶下能入血海乃收降之妙劑也昔人皆謂瀉肝補脾東垣又謂損其肝者緩其中緩中卽調血也謂芍藥能調血者何哉蓋當肝火陰邪犯脾酸能收泄陰氣而止痛健脾非瀉肝之正氣也若肝損血虛則能調榮衛而生新血惟産後氣血大虛東方生發眞氣亦微初産又無邪火誤用伐傷生氣必變他症大抵亦隨所佐用而爲寒熱佐以柴胡牡丹山梔則瀉火而除熱燥佐以生姜肉桂乾姜則溫經而散寒濕惡寒腹痛則加桂惡熱腹痛則加芩與參朮同用則補中氣與歸地同用則補陰血惟血虛冷而中虛寒者禁用冬月宜服者亦減半
出杭越茅山者佳酒浸炒或煨雷丸爲使惡石斛畏硝石鱉甲小薊反藜蘆
赤芍專能消瘀血利水下氣袂煩熱大除腹痛通月經療眼消癰肝火泄
二芍藥性亦大同但色白在西方則補而歛澁色赤在南方則瀉而微散東垣云赤芍藥破瘀血而療腹痛煩熱亦解仲景方中多用之者以其能定寒熱利小便也宣通臟腑利膀胱大小腸故月經閉者用之瀉肝火赤眼暴腫努肉及諸瘡腸風痔瘻
生用偏降酒浸稍能升發
枸杞子寒滋腎精補氣養血眼目明退熱寬胸潤腸胃瘡毒風痺脚腰疼
枸狗也爾雅云其根久如狗形服之大有靈異杞卽杞柳之杞多刺又名枸棘味苦甘微寒無毒古諺云去家千里勿食枸杞言其滋益精氣强盛陰道也內傷大勞噓吸少氣肝風血虛眼赤痛痒昏翳除煩止虛勞寒熱下胸脇氣治五內邪氣熱中消渴利大小腸散諸瘡毒去皮膚骨節間風周痺風濕腰脚疼痛兼治客熱頭痛齒痛滿口出血煎膏久服輕身不老堅筋骨耐寒暑其葉甘春初可作菜食
甘州者佳去蒂曬乾
肉蓯蓉補右腎精陰痿非此不能興止莖中痛强筋髓婦人崩帶與瘕癥
馬精落地所生初生似肉味甘酸鹹微溫蓋其性從容和緩無毒補右命門相火不足男子絶陽不興泄精尿血遺溺下痢止莖中寒熱痛膀胱邪氣强筋髓煖腰膝止腰痛又治婦人血崩帶下血瘕陰痛絶陰不産丹溪云峻補精血驟用反致動火便滑
酒浸一宿刷去浮甲及心中白膜如竹絲草㨾不爾令人上氣不散酒蒸或酥塗灸
根名𤨏陽味甘鹹氣溫無毒閉精補陰氣虛而大便燥結者煮粥食之不燥者勿用入藥灸
牛膝
本滋精血潤燥藥也因何首烏連編風類
鹿茸甘溫生精血專治崩漏與遺泄虛勞如瘧脚腰疼石淋癰腫骨中熱
鹿六也爲律律主鹿六月初生肉角其毛茸茸味甘鹹無毒補虛羸生精血益氣强志女人崩中漏血赤白帶下男子泄精溺血小便利虛勞洒洒如瘧羸瘦四肢酸疼腰脊冷痛脚膝無力散石淋癰腫骨中熱疽痒又能破留血在腹堅筋骨安胎下氣治寒熱驚癎殺鬼精生齒不老乃血家去舊生新劑也
不損破出血形小如紫茄者佳或長四五寸分歧如馬鞍形茸端如瑪瑙者亦好用酥塗勻火焰中急燎去毛盡微灸用有小蟲不可鼻嗅麻勃爲使按月令冬至一陽生麋解角夏至一陰生鹿解角故麋茸補陽鹿茸補陰
鹿䘒乃牝牡相感之精其法用初生牡鹿三五隻苑囿馴養每日以人參煎湯同一切料草任其飮食久之以硫黃細末和入從少至多燥則漸減過而復始大約三年之內一旦毛脫筋露氣勝陽極別以牝鹿隔苑誘之欲交不得或洩精于外或令其一交卽設法取其精置磁器內香粘如餳隨人所宜補藥如滋補丸固本丸之類以此䘒加煉蜜三分之一同和爲丸或和鹿角霜爲丸空心鹽酒下起虛羸瘵疾危症甚捷
鹿角鹹溫仍秘精止尿血與小腹疼逐瘀强筋袪邪惡瘡腫磨傅可復平
鹿者仙獸常自能樂性雲泉至六十年必懷瓊於角下角有斑痕紫點蓋鹿載玉而角斑無毒東垣云鹿角秘精髓而腰脊之痛除止尿血留血在陰中除小腹血急痛治折傷惡血强筋骨補絶傷除邪惡氣治婦人夢與鬼交及胞中餘血不盡欲死諸惡瘡癰腫熱毒醋磨傅之
或醋煮剉碎爲末或磨水或燒灰或灸黃色杜仲爲使
鹿角膠甘溫而平虛羸失血四肢疼女崩無子安胎孕淋露折傷用最靈霜味鹹能補腎氣壯陽專止夣遺精
卽白膠無毒主傷中虛羸勞絶氣衰多汗咳嗽吐血咯血嗽血尿血下血四肢痠疼腰痛女人崩中不止血閉無子服之令有子安胎止痛淋露折跌傷損久服益髓長肌悅顔色令人肥健輕身延年凡腫已潰未潰者以白膠一片漬軟貼之頭上開孔有膿卽出無膿自消
鹿角霜味鹹溫無毒治五勞七傷羸瘦補腎益氣固精壯陽强骨髓止夢遺
煎膠霜法取鮮角鋸半寸長置長流水中浸三日削去黑皮入砂鍋內以淸水浸過不露角桑柴火煮從子至戌時止旋旋添水勿令火歇如是者三日角軟取出曬乾成霜別用無灰酒入礶內再煎成膠陰乾或炒成珠或酒化服或入補藥爲丸服功同麋角得火良畏大黃有入藥及黃蠟同煎者非古法也
蒲黃無毒味甘平止血用熟行用生心腹膀胱寒熱去澁腸止瀉又止精
産於香蒲之上而色黃卽花中蕋屑也隔紙炒黃蒸半日焙乾熟用補血止血治女子崩中帶下不止止痢血衄血尿血腸風下血墮胎血暈産後諸血病兼治脫肛澁腸止瀉止遺精生用破血消腫去心腹膀胱熱利小水通經脈破瘀血婦人月候不勻血氣心腹痛血癥兒枕急痛又治打撲血悶排膿瘡癤遊風腫毒傅重舌舌上生瘡及陰下濕痒産後妬乳癰腫又用蜜調作餠食之解心臟虛熱甚益小兒多食令自利虛人
香蒲卽蒲黃苗主五臟心下邪氣口中爛臭堅齒明目聰耳輕身
柏實甘辛平潤心滋腎興陽腰痛深利膀胱中冷膿水安臟除風濕痺侵葉苦澁溫止諸血益脾斂肺補眞陰
萬木向陽惟柏西向故字從白稟金之正氣木之最堅者也無毒主養心神潤心血止汗定驚又滋腎水興陽道療虛損歷節腰中重痛腰腎中冷膿宿水兼安五臟益氣血除風濕痺去頭風治百邪鬼魅小兒驚癎久服令人肌潤聰明不飢延年乾州者佳去殼取仁微炒去油牡蠣肉桂爲使畏菊花羊蹄諸石麪麯
側柏葉無毒主吐血衄血血痢崩中赤白尿血及七情嘔血胸中疼痛冷風歷節疼痛大風眉髮脫落久服去濕痺耐寒暑止飢益氣輕身丹溪云性善守多燥大益脾土澁肺補陰之要藥也又止小兒泄痢殺五臟蟲爲末和油塗頭生髮炙熱罯凍瘡鼠瘻腫核凡採葉隨月建方以取得月令之氣也去梗糯米泔浸七日炒墳墓上者不可用
柏白皮主中熱油及火灼爛瘡長毛髮爲末猪脂煎塗
柏枝節煮以釀酒治風痺歷節風燒汁塗瘑疥癩瘡
槐實苦酸鹹氣寒濕熱腸風痔痢寬疎五內邪淸頭目疝痛陰瘡胎産難皮主牙疳根喉痺枝治風痿崩帶安
槐木虛星之精葉大而黑晝合夜開故從鬼又名守宮實卽莢中子大如豆堅而色紫俗名槐角無毒主濕熱腸風下痢五痔疎導五內邪氣風熱煩悶兼明目除熱淚頭腦風眩心頭吐涎如醉瀁瀁如立舟車上者又治疝痛及男婦陰瘡濕痒婦人乳瘕子臟急痛墮胎催生呑七粒卽效本草云補絶傷益氣亦治中帶補之劑也微炒用
槐白皮味苦主口齒風疳䘌血漿水煎含之陰疝卵腫氣瘤及痔有蟲或下膿血煎湯淋洗
槐根皮平主喉痺寒熱中風强直皮膚不仁煎湯洗五痔幷一切惡瘡婦人産門痒痛及湯火瘡煎膏消癰腫止痛長肉
槐枝煮汁釀酒療大風痿痺甚效崩中帶下赤白燒灰酒調服九種心痛水煎服又煎湯洗瘡及陰囊下濕痒煆炭揩齒去蟲燒瀝塗癬和麻油磨濃點赤眼
與槐葉平煎湯治小兒驚癎壯熱疥癬疔腫鼻氣窒塞
槐花苦平淸肺腸腸風痔痢最爲良心痛眼赤俱炒用殺腹蟲治皮膚瘡膠化風涎治口噤四肢頑痺與破傷
槐花又名槐鵝無毒陰也潤肺臟凉大腸治腸風下血五痔便血血痢甚佳不可過劑又治心痛眼赤殺腹臟蟲治皮膚風熱微炒用
槐膠主一切風化涎治肝臟風筋脈抽掣及急風口噤或四肢不收頑痺或毒風周身如蟲行或破傷風口眼偏斜腰背强硬任作湯散丸煎雜諸藥用之亦可水煮和藥爲丸
槐樹上菌又名槐耳無毒主五痔脫肛下血心痛婦人陰中瘡痛
桃仁無毒苦甘平破血通腸利月經兼除咳逆心胸滿疝瘕腰痛殺蟲精花悅顔色醫淋腫奴散氣血肺心淸
桃者逃也能令鬼邪逃遁五木之精也無毒沈而降陰也入手足厥陰經主瘀血血閉血結血熱血癥血瘕及卒暴擊血心痛骨蒸偏風半身不遂潤大腸通月水兼主上氣咳嗽喘急胸膈痞滿止疝痛腰疼殺蟲及屍疰邪祟又小兒㿗卵婦人陰痒搗泥敷之心云苦以瀉滯血甘以生新血血結實者可用血燥虛者愼之凡使湯泡去皮尖炒赤硏如泥用
桃花除百病悅顔色治水腫石淋利大小便三月採陰乾千葉者不用
桃奴卽乾實着樹上經冬不落者微溫治伏梁氣在心下結聚不散燒灰存性治肺氣吐血諸藥不止及胎下血不止正月採酒拌蒸軟銅刀切取肉焙乾用
莖白皮除中惡腹痛去胃中熱
桃枝戊子日取作枕補心虛健忘耳目聰明煎膏塗口瘡及下部䘌瘡煎湯洗天行疫癘
桃葉出瘡中蟲治霍亂腹痛大小腸不通小兒寒熱客忤多用作湯導藥
桃實味酸無毒多食令人發熱有味辛者肺病宜食食桃訖入水浴成淋
桃膠主保中不飢忍風寒下石淋破血愈百病桑灰汁煮三次陰乾用
桃寄生主小兒中蠱毒令腹內堅痛面目靑黃淋露骨立病變無常
花葉枝莖等俱能辟不祥殺邪魅療中惡蠱疰今人用桃作符着門上者亦取其壓邪也
杏仁有毒苦甘溫潤肺止嗽及奔豚消食治腫通氣閉袪風發汗出聲言
杏文從木從甘實大而甘也沈而降陰也入手太陰經潤肺燥熱在胸膈間急滿喘促咳嗽上氣喉鳴及奔豚氣逆消宿食殺狗肉積毒治浮腫腹痺大腸氣閉不通又解肌發汗散肺風寒咳漱頭面風邪眼瞤鼻塞冷淚喉痺生瘡時行頭痛風氣來去中風半身不遂失音卒瘂兼治脚氣驚癎産乳金瘡五痔下血不止撲損瘀血卒不得小便蓋杏仁雖下氣少用亦能活血多服令人血溢出血不止或瀉或臍中出物古今有單服杏仁而得效者必壯實痰氣壅滯及聲不亮目不明者乃宜東垣云杏仁治氣桃仁治血俱治年高大便秘燥當以氣血分用佐以陳皮此正論也凡使湯泡去皮尖麩炒黃色去油有火有汗者童便浸三日又燒令煙未盡硏如泥綿裹納女子陰中治蟲蛆惡黃芩黃芪葛根畏蘘草解錫胡粉毒得火良雙仁者殺人可毒狗
杏花味苦無毒主補不足女子傷中寒熱痺厥逆
杏實味酸熱有毒食多傷筋骨損神氣令人目盲小兒尤不可食多致癰疽毒上膈熱
郁李仁味苦酸平破血潤燥二便行消腫攻癖通關格根主牙風腫且疼
郁盛貌卽詩所謂棠棣之花李木之子也無毒陰中陽也活血潤燥滑大腸利小便水道泄五臟膀胱急痛宣腰胯冷膿主大腹水腫面目四肢浮腫消宿食下氣破癖氣治卒心痛及腸中結氣關格不通凡使湯浸去皮尖生蜜浸一宿硏如膏用
根凉主風蟲牙齲齒齒齦腫痛去白蟲濃煎含之
火麻子甘無毒平潤腸能破積血凝治痺寬膨止消渴催産下乳救脈停花性大同却有毒食久令人見鬼精
又名麻子仁四稜處處有之皮可爲布及履東海者大如蓮實北地者大如豆南地者子小入足太陰手陽明經主大腸風熱結燥小便淋閉破積血治皮膚頑痺風癩骨髓疼痛風水腹大臍腰重痛止消渴治姙娠心痛腹疼逆生倒産産後惡露不盡腹脹古方脈代用之者以其能復血脈而益中氣也兼治小兒赤白痢長肌肉益毛髮但多食反損血脈滑精痿陽發帶病凡使以布包沸湯中浸湯冷取出垂井中一夜勿令着水次日曬乾新瓦上挼去殼用
花名麻蕡又名麻勃卽麻花上勃勃者主利五臟下血破積止痺散膿久食令人見鬼狂走
胡麻甘平潤五臟治癩風落髮無量巨勝子專補髓精調肺鎭心虛家尙
卽胡地黑脂麻又名壁蝨胡麻無毒調肺氣潤五臟暴食利大小腸久食卽否去陳留新逐風濕氣遊風頭風合蒼耳子治風癩長毛髮治溫瘧大吐後虛羸催生墮胎金瘡止血
巨勝子卽胡麻中七稜兩頭尖色赤味酸澁者八穀中最爲大勝主傷中虛羸補五內益氣力塡髓腦堅筋益精補肺氣止心驚久服輕身耐飢渴寒暑有益於男子者也凡使湯淘去浮者酒蒸半日曬乾舂去粗皮微炒服食家九蒸九曬蜜丸服名靜神丸除一切痼疾
油微寒主天行熱秘腸內結熱利大小腸下胞衣生者殺蟲摩瘡腫生禿髮
苗名靑蘘味甘寒無毒主五臟邪氣風寒濕痺益氣血補腦髓堅筋骨作湯沐潤毛髮滑皮膚
油麻甘寒炒則熱通血行氣腸胃滑去浮風疾潤肌膚油能解毒療瘡癤
子可榨油生則寒炒則熱通血脈行風氣去頭浮風滑腸胃潤肌膚久食抽人肌肉
麻油又名香油殺五黃下三焦熱毒通大小腸治蛔心痛敷一切瘡癤疥癬煎膏生肌止痛消癰腫補皮裂治瘡食物須逐日熬熟用經宿卽動氣有牙齒幷脾胃冷止消渴精滑者切不可喫況煎爛服之與火無異人家積油百石則生火油麻亦有二種白者潤肺黑者潤腎
葵子甘寒滑小腸催生下乳穿瘡瘍根主瘡淋解椒毒葉堪作菜莫多嘗
葵揆也左傳能衛其足者知也惟知所以能揆此卽常食葵子履養經冬至春作子故謂之冬葵子無毒性滑利宣導熱壅利小腸通癃閉及卒關格二便不通支滿欲死姙娠患淋或卒下血倒産難産子死腹中或乳難內閉乳汁不通竝微炒搗碎煮膿汁服之一切瘡腫癤毒未出膿者水呑三四粒卽作竅出膿
根主惡瘡淋閉利小便止消渴解蜀椒丹石毒小兒呑錢煮汁飮之立出
葉爲百菜主其心傷人小兒發斑惡腫絞汁飮之性冷利不可多食不霜葵多食吐水動五飮四季食生葵令飮食不消發宿疾動風氣天行病後食之喪明合鯉魚食害人又無蒜勿食黃芩爲使
蜀葵甘寒鈍人性解熱利便根莖勝葉消熱痢制石丹子除水腫風疥病花有五色能潤燥赤白帶下偏相應
種出巴蜀以葵花有五色如槿花無毒陰中陽也久食鈍人性靈根莖主客熱利小便散膿血惡汁
葉主熱毒下痢及丹石發熱結煮食或搗汁服之又燒灰敷金瘡搗爛敷火瘡
子主水腫淋澁催生落胎治一切瘡疥瘢疵土靨小兒風疹
花赤者治血燥白者治氣燥赤治赤帶白治白帶空心酒下又白者治痎瘧竝陰乾用
黃蜀葵花治便淋用子催生待産臨瘡家要藥惟敷傅能消膿水久侵淫
近道處處有之別是一種非蜀葵中黃者葉尖狹多刻缺夏末開花淡黃色葉心下有紫檀色六七月採陰乾或日乾治小便淋難産催生取子四十九粒焙爲末溫水下根煮濃汁冷服亦好衍義云瘡家要藥諸惡瘡膿水久不差者作末敷之卽愈
又有一種龍葵苦寒無毒北人謂之苦葵葉圓花白子若牛李子生靑熟黑食之解勞少睡去虛熱腫其子療疔腫其根爲末入麝少許敷發背癰疽甚差
蘇木甘鹹平去瘀風噤血癖氣凝聚通經産後是靈丹瘡損下痢與嘔吐
出蘇方國故名卽今用染色者無毒可升可降陽中陰也去瘀血和新血之劑主男婦中風口噤不語虛勞血癖氣滯婦人氣血心腹痛月候不調或經閉不通産後惡露衝心腹中絞痛脹悶欲死及蓐勞失音血噤血暈消腫毒排膿止痛一切金瘡撲損竝用故東垣曰除産後敗血有此立驗破瘡瘍死血非此無功兼治赤白痢後重急痛霍亂嘔逆及常嘔吐竝用水煎破血酒煮去風佐以防風爲妙
去皮節細剉和梅枝蒸半日陰乾用
紅藍花辛溫散血胎死産暈口噤結兼治諸風及痺喉少用補血東垣訣若作臙脂功又奇小兒聤耳不可缺
色紅葉如藍卽今染紅及作臙脂者俗名紅花無毒陰中陽也衍義云辛溫則血調和故少用則能入心養血過於辛溫則血走散故多用則能破血治胎死腹中及産後血暈口噤腹內惡血不盡絞痛經閉腹內血氣刺痛竝酒煮服兼治三十六種風及産後中風血熱煩渴喉痺壅塞不通一切腫毒及蠱毒下血生絞汁或煎服之東垣謂補血虗者佐補血藥而少用也搓碎用
苗生搗碎敷遊腫
子呑數粒主天行痘子不出
臙脂主小兒聤耳滴耳中
已上滋血潤燥藥
茜根苦寒淸心肺逐瘀止血及崩帶退黃治痺排膿瘡中蠱作吐稱爲最
茜鮮也可以染絳西地最多無毒陰中微陽主六極損傷心肺停瘀吐血衄血下血尿血崩中帶下月經不止産後血暈又治黃疸風寒濕痺排膿治瘡癤痔瘻踒折撲損瘀血皆驗中蠱吐如爛肝者稱爲最要兼補中及膀胱不足止遺泄亦美藥也
銅刀剉炒勿犯鐵鉛畏鼠姑
茅根無毒性甘平逐瘀止血治淋難消除客熱醫煩渴灸瘡血出用花安鍼罨刀箭穿瘡孔爛茅止血傅瘡班
茅冒也毛也冒然而生爲地之毛也處處有之春生苗布地如鍼夏開白花六月採其根潔白甘美至秋則枯主除瘀血血閉寒熱止諸血吐衄及婦人崩中漏下月經不勻利小便下五淋除客熱在腸胃止渴堅筋通血脈勞傷中氣虛羸者亦可服之
花性溫治吐血衄血及灸瘡出血不止
茅鍼一名茅筍性凉可噉甚益小兒通小腸止鼻衄及暴下血溺血罨刀箭金瘡止血止痛凡癰毒軟癤未潰不作頭膿酒煮服之一鍼一孔二鍼二孔
爛茅卽茅屋上四角經霜久者性平止吐衄酒煮服之斑瘡蠶咬和醬汁硏敷茅屋滴溜水解雲母毒
薊根小大甘平論破血還能養血元大者兼能補下氣治帶安胎消腫焮小者專主九竅血只寬胸膈退熱煩
出北地薊門者勝薊冀也熱則冀凉冷則冀和弱則冀强亂則冀治大薊大有所冀也小薊小有所冀也二薊無毒俱治吐嘔衄血暴下血血崩及九竅出血金瘡流血不止乃破瘀血止新血之劑故經云養精保血
大薊治血之外兼能補養下氣治女子赤白沃帶胎動下血療癰惡瘡古有陰冷囊腫疼痛欲死不眠煮汁服之立瘥葉治腸癰腹臟瘀血血暈撲損生擂酒幷小便任服
小薊力微治血之外只能開胃寬胸膈退熱煩及衄鼻塞不通而已
大薊高三四尺葉皺小薊高一尺許葉不皺爲異亦可爲蔬四月採苗九月採根洗淨陰乾微焙亦可生搗汁服
卷栢無毒辛甘平止血用灸破血生血閉瘕淋陰內痛咳逆風痿脫肛寧
生石上處處有之卷屈如鷄足靑黃色葉似栢生用破血灸用止血主婦人經閉無子癥瘕淋結陰中寒熱痛兼治咳逆頭中風眩痿厥脫肛屍疰五臟邪氣强陰益精和顔色
七月採去近石沙土處陰乾用之
茺蔚子味甘辛溫行血養血解心煩逐水去風止損痛女藥稱仙號返魂莖可洗瘡花治帶葉傅諸瘡可無㾗
茺充實也蔚盛貌無毒善行瘀血養新血治血逆心煩益心力逐水氣浮腫去風熱瘡毒治折傷內損有瘀天陰則痛兼能明目養精除大熱頭痛一名益母者善救胎前因熱病子死腹中難産産後血脹血暈産前諸疾求嗣調經無所不效故曰婦人仙藥單用煎膏號曰返魂丹詳七卷十二葉
莖煎湯洗癮疹瘙痒若初生小兒浴之不生瘡疥
花治婦人赤白帶下每末一錢空心溫服下
葉治小兒疳痢垂死大人膁瘡煮粥或取汁飮之疔腫乳癰丹毒諸惡瘡癤蛇毒已破未破搗汁內服外敷面上風刺爲末用麪湯調燒灰塗之亦制硫黃子苗入洗面藥令光澤小兒聤耳取汁滴之治馬咬和醋炒爲末封之初春亦可取作菜食治病花莖子葉同功
劉寄奴溫苦味眞破瘀血治産餘屯通經寬脹愈腹痛湯火金瘡效若神
無毒主破瘀血治産後餘疾下血止痛極效更通婦人經脈癥結下氣消水脹止水泄心腹疼痛又治湯火瘡至妙先用糯米飮刷患處後用此爲末糝之不痛無痕凡湯着處先用鹽末糝之護肉不爛然後傅藥所以名劉寄奴宋高祖裕之小名也裕用此止金瘡出血如神但多服令人利
生江南苗莖似艾蒿有四稜高二三尺葉靑似柳四月開小黃花七月結實似黍而細一莖上有數穗互生根紫六七月採苗花子通用雷公云去莖葉只用實以布拭去上薄殼皮酒拌蒸日乾用
馬鞭草凉味苦辛活血行血利女人通經破癖消膨脹男子陰囊腫可伸
苗類益母而莖圓抽穗如馬鞭梢故名無毒活血行血治婦人月經不通氣血腹脹月候不勻破惡血癥瘕痞塊肋脹欲死竝煎膏酒下男子陰腫核痛搗爛塗之兼治水腫久瘧喉痺臊腫連頰及食魚鱠生肉住膈結成癥瘕竝搗汁飮之
白頭翁苦溫無毒鼻洪痢赤當先服更止瘧狂消瘕疝項下癭瘤頭上禿
處處有之葉似芍藥而大有風則靜無風則搖近根處有白茸狀似人白頭故名可升可降陰中陽也治鼻衄血赤毒痢蠱痢腹痛極效又治溫瘧狂𦍕寒熱陰疝偏墜瘕癥積聚癭瘤瘰癧頭禿膻腥兼止金瘡血出及痛一切風氣百骨節痛乃逐瘀解毒之劑也
七月採根陰乾得酒良莖葉功同
鷄冠花子凉無毒瀉肝熱治腸臟風更主血膿紅白痢婦人帶下及崩中
花形似鷄冠子入藥微炒
乾漆辛溫毒而益破久瘀血年深積治痺止咳及心痛利疝祛蟲通經脈
木汁如水滴下可以髹物陰乾如蜂房孔孔隔者佳有毒降也陽中陰也東垣云破日久閉結之瘀血削年深堅固之沈積兼治五緩六急風寒濕痺止咳嗽及九種心痛腹肋積滯氣小腸膀胱疝痛去蚘蟲通經脈丹溪云屬金而有水與火性急能飛補用之中節積去後補性內行故經曰補中續筋塡髓日華云治傳屍生者去長蟲
凡使乾者須搗碎炒煙出不爾損人腸胃濕者煎乾素畏漆者忌服或毒發飮鐵漿及甘豆湯幷蟹解之半夏爲使畏鷄子忌油膩驗漆以物蘸起細而不斷斷而急收又塗乾竹上蔭之速乾者眞
二聖丸乾漆末一兩濕漆一兩熬食飯久和丸如梧子大每一丸酒下無時治婦人不曾生長氣血臟腑痛甚男子疝痛牙緊灌下卽安
㯶櫚子苦平無毒止血養血須炒熟瀉滑痢久可澁腸皮又破癥燒灰服
㯶形如馬騣閭閻多植此爲用子如魚子初生黃色者可淹爲果成熟黑色者入藥炒用上止鼻洪吐血下止崩帶腸風便血兼澁腸止瀉及赤白痢
皮入藥燒灰存性破癥止血與子同
衛矛氣寒苦且澁通經止崩下乳汁破癥結除心腹疼殺蟲袪風邪難入
在處有之莖長四五尺許其幹上三面如鋒刃箭羽故又名鬼箭羽人家多燔之以衛祟無毒主通月經止血崩帶下能墮胎下乳汁及産後血絞腹痛破陳血癥結蠱疰中惡腰腹心胸脹滿去白蟲消皮膚風毒令陰中解殺百邪鬼魅
八月採陰乾只用箭頭拭去赤毛酥炒用
虎杖甘平破瘀血通經能散暴癥結止痛排膿利小便暑渴煎令氷冷徹
在處有之莖如竹筍狀上有赤斑點如虎斑文初生便分枝丫根皮黑色破開卽黃亦有高丈餘者無毒主破畱血月候不通産後惡血不下心腹脹滿血暈暴結癥瘕撲損腸痔瘡癤癰毒惡瘡排膿止痛治大熱煩燥止渴利小便壓一切熱毒夏月和甘草同煎爲膏如琥珀色令冷徹如水服之極解暑毒兼破風毒結氣及風在骨節間孕婦禁用
八月採根和葉裛一宿取出曬乾或浸酒服之效尢速
蜜蠟甘溫煉去黃止血益氣續絶傷下痢胎漏金瘡妙長肉生肌厚胃腸
蠟獵也蜂獵百花釀蜜査爲蠟初極香軟經酒醋煮爛便黃赤再煎爛水中洋十數過卽白無毒主下痢膿血後重姙孕胎動漏血不絶欲死金瘡出血皆能止之兼補中益氣續絶傷小兒尢宜久服耐老不飢惡芫花文蛤
治雀目方黃蠟溶化入蛤粉相和得所每二錢以猪肝二兩批開糝藥在內札定煮熟取出乗熱薰眼至溫冷幷肝食之以平爲度
蠐螬鹹溫在桑枯瘀閉脇堅不可無汁點眼翳開喉痺木刺癰瘡碎搗敷
蠐齊也無頭尾之分螬曹也曹曹踴動貌無毒主破惡瘀在胸腹不去吐血通月經血閉下乳汁破骨踒折血在脇下堅滿疼痛汁點目中淫膚靑翳白膜點喉痺止痛消腫竹木刺入肉搗碎敷之立出癰疽痔瘻赤白遊風丹疹取汁塗之
生桑柳樹中內外潔白者佳生積糞中者皮黃色黯止可敷瘡疽冬月或臨時採陰乾糯米同炒米焦黑取出去口畔幷身上肉毛黑塵作三四截硏粉用蜚蠊爲使
治禾芒入目以新布覆目上持蠐螬從布上摩之其芒自出
代赭石寒甘且苦養氣血精又善止鎭肝健脾治驚疳辟賊風邪及疰蠱
出代郡赭紅黑之間色也無毒入手少陰足厥陰經養氣血除五臟血脈中熱血痺血瘀止吐血鼻衄腸風痔瘻翻胃瀉痢尿血遺溺脫精女子赤沃漏下帶下月經不止産難胞衣不出墮胎大人小兒驚氣入腹陰痿不起經云怯則氣浮重以鎭之怯者驚也肝氣浮也小兒驚癎疳疾服之健脾兼治賊風癮疹痒疼鬼疰蠱毒
赤紅靑色如鷄冠有澤上文頭有如浮漚丁者謂之丁頭代赭最勝火煆醋淬七次硏粉水飛用乾姜爲使畏附子天雄無眞者以牡蠣代之
亂髮苦溫極補陰止血止咳通閉淋利水治風醫霍亂産難驚熱歛瘡淫
髮拔也拔躍而出無毒丹溪云髮補陰之功甚捷止鼻衄汗血大小便下血血痢血悶血暈止咳嗽轉脬五淋關格不通利水消黃疸女勞疸治中痓破傷風及沐髮後中風定霍亂煩燥催生及胎衣不下小兒驚熱癎症煎膏長肉消瘀治癰腫骨疽金瘡雜瘡
不拘新剪舊落或自己髮或無病人髮或童男胎髮竝好用皂角水洗淨入礶內燒存性止血或吹鼻或酒下或入補藥丸
單髮灰散燒爲末溫水或酒下二錢治血淋甚效
又合鷄子黃煎之消爲水服治小兒熱痰療百病如胎熱生瘡蔓延遍身啼號不乳者用此塗上隨以苦參粉糝卽愈
又和蜂房蛇退燒灰酒下一錢治瘡口不合效
人鬚傅癰疽立愈
乳汁甘寒潤髮膚塡補五臟點睛珠老病口瘡女經閉惟有臟寒不可哺
婦人血下爲月經上爲乳汁無毒治瘦悴悅皮膚潤毛髮補五臟點眼止淚消赤腫痛老人虛熱口瘡不食婦人血枯經閉昔張蒼常服身肥白年享百歲有餘但性屬陰臟寒人食之則瀉
服乳法取甘香者入銀器內加梨汁一半鍋內頓滾五更熱服消痰潤肺補虛生血無梨汁亦可但服須吸入氣脘乃佳又和豉汁飮之解獨肝牛肉毒極效
曬乳粉法遇有乳汁若干卽下銀鍋內煎成膏用大磁盤盛於日下曬之以水浸於盤下乃未濟之妙也不然其乳久曬不乾
秋石丹霜體若金陽爛壯陽陰補陰洞髓還元無不治點肉調湯味更深
味鹹無毒治色慾過度羸弱久嗽眼昏頭眩腹脹喘滿腰膝痠疼遺精白濁洞人骨髓無所不治眞還元衛生之寶也只一小鍋可煉體若金石永不暴潤
陽煉法童便不拘多少入銅鍋內熬乾如鐵堅硬鍋內亦放火燒去臭氣乗熱取出打碎爲末再入鍋內淸水煮化用綿紙七重濾過復入鍋內熬乾如此淋熬三次白如霜雪乃入砂礶內鹽泥固濟火煆一日夜只取飛上鐵燈盞者爲末棗肉丸如菉豆大每服五丸至十丸空心酒下久服壯陽起痿臍下如火諸般冷疾久年虛損勞憊甚者服之皆驗
陰煉法童便不拘多少入濃皂角汁少許以殺其穢以井水一半相和旋攪百匝令澄去淸水只留濁脚再換新水如此澄攪數多以白色無臭氣爲度曬乾棗肉爲丸每服十丸空心酒下或以人乳汁和曬尢妙此法去鹹味不傷肺大能滋陰降火
陰陽煉卽陰煉濁脚不曬用火熬乾仍入礶內火煆治陰陽俱虛
已上治燥通用
天靈蓋
乃天生蓋押一身之骨未合卽未有只有顖門頂骨中一片如三指濶十字解者是味鹹平無毒主傳屍屍疰鬼氣伏連久瘴癆瘧寒熱無時及肺痿乏力羸瘦骨蒸盜汗兼治犬咬
凡使須軍門斬賊得之方可不然惡疾病死諸毒聚頂服之反害不如以虎頭骨及黃犬頭骨代之近時方士好用此入補藥以爲勝於滋陰壯陽之劑不知屍氣損神且犯天條罪禍莫測其骨男者色白女者色赤陽人使陰陰人使陽採得後用煻灰火罨一伏時待腥氣盡以檀香煎湯洗過酥灸黃或燒黑硏用
爪甲催生取細末點目中去翳障搐鼻中止衄血燒灰水調服治轉胞淋閉尿血凡用孕婦及自己者效
人胞衣
又名紫河車乃男精女血搆成味甘溫無毒主氣血羸瘦婦人勞損面䵟皮黑腹內諸病漸瘦者
男用男胎女用女胎須首生者佳如無壯盛婦人亦可用米泔洗四五次不動筋膜去草屑以竹器盛長流水中浸一刻以取生氣用瓦盆盛放本甑內或鍋內亦可自卯至酉蒸爛如糊取出於石臼內同諸藥搗丸一法洗淨用酒半碗花椒少許同入砂鍋內口上用紙糊慢火烘乾重一兩半者佳爲末入藥此藥不宜久留恐服之令腹內生蟲也
産後胞衣埋地中七八年化爲淸水者味辛無毒主小兒丹毒天行熱病寒熱不歇妄語狂言頭上無辜髮竪虛痞等疾
紅鉛
卽無病室女初行月水味鹹有毒治男婦氣血衰弱痰火上升虛損左癱右瘓中風不語肢體疼痛食飮少進女子經閉等症服之神效取法以黑鉛打一具形如黃冠子俟月信動時以此具置陰戶上接取二三鍾傾磁器內待沈底紅如朱砂者此爲母氣眞元也黃色浮皮者用紙糝去却取澄過茯苓入紅鉛內和勻作薄餠子陰乾爲末以麻黃煎膏爲丸辰砂爲衣銀器收貯服之
婦人月經幷浣褌汁解箭幷女勞復又馬血入瘡中幷剝馬被骨刺破毒死者以月經塗之效近有奇術能令刀斫不入惟以月經塗之便死此是汚穢壞神氣也故人合藥所以忌之
男子精塗金瘡出血不止和鷹屎去面上靨瘢及湯火灼瘡
裩襠
卽裩之當陰處方圓六寸是也主男婦陰陽易病男病用女女病用男裩襠燒灰水調服
經衣卽拭經水布也燒灰爲末敷虎狼傷酒下主箭鏃入腹陰陽易病
已上以人補人今俗所尙但秋石還元降火可也河車經餘不過後天渣滓乳汁古人以之乳子猶恐飢人之子而況煎熬成丸變其純陰之質化爲燥烈之性固未必能補亦且可惜偶病相宜乍服對酒或入藥服之亦可亦嘗證諸本草別說云神農人部惟髮髲一物外餘皆出於後世醫家或禁流之術奇怪之論殊非仁人之用心世稱孫思邈有大功於世以殺命治命尙有陰責況於是也近數見醫家用天靈蓋以治傳屍病未有一效者信本經不用未爲害也殘忍傷神又不急於取效苟有可易仁者宜盡心焉若不以是說爲然決爲庸人惑亂噫以是爲訓邇來方士猶有敎人服死胎全體者童男女交接水者聞見紀訓載服此者盡皆惡死且遭奇禍戒之戒之
玉泉
玉乃石之精天地重寶泉者玉之泉液一云玉消爲水故名玉泉味甘平無毒主五臟百病柔筋强骨長肉益氣利血脈安魂魄明耳目耐寒暑久服輕身不老兼治婦人帶下十二病除氣癃血塊等症畏𣢾冬花
玉屑
玉肉也溫厚光潤如肉也屑碎也削之碎碎也以苦酒浸之令消如泥潤心肺滋毛髮明眼目助聲喉久服輕身長年兼除胃中熱喘息煩滿止渴屑如麻豆大服之精潤臟腑査當完出若爲粉服之使人淋畏鹿角
礪石
礪粗硬也可作磨刀石無毒主破宿血下石淋除瘕結伏鬼惡氣燒赤投酒中飮之磨汁滴目除障闇
桃花石
形似赤石脂色如桃花光潤體重舐之不着舌者佳味甘溫無毒主大腸中冷膿血痢令肌熱能食
百藥煎
味酸無毒潤肺治嗽化痰止渴療腸風下血爲末糝諸瘡乾水歛口
造法用五倍子十斤烏梅白礬各一斤酒麯四兩右將水紅蓼三斤煎水去査入烏梅煎不可多水要得其所却入五倍粗末幷礬麯和勻如作酒麯樣入磁器內遮不見風候生白取出曬乾聽用染鬚者加綠礬一斤
女貞實
又名冬靑子味苦甘平無毒主補中安五臟養精神除百病久服肥健輕身不老浸酒服去風補血立冬日採曬乾用
皮凉去血補益肌膚
葉燒灰塗面治癉兼滅瘢疵亦堪染緋
蕤核
仁味甘微寒無毒主心腹邪結氣及心下結痰痞氣益氣明目治目腫眥爛風痒赤痛淚出鼻齆鼻衄凡使去殼取仁湯泡去皮尖每四兩用芒硝一兩木通七兩同煮一伏時取仁硏膏任加減入藥極治風熱如風虛者去皮尖後用紙壓去油淨以花椒煎濃汁調成膏塗磁碗底上用蘄艾燒煙熏七次然後取碗於火上煆之若油起卽以竹紙拭去直待油盡色黑卽取碗覆地上以去火毒隨宜入片腦等點眼甚效
治眼風痒或生翳或眥赤一切眼疾竝主之蕤仁硏膏入黃連末等分和勻取乾棗三枚割頭少許去核以前末塡滿以棗頭合定用薄綿褁之以水半碗於銀器中文武火煎取鷄子殼以來以綿濾過待冷點眼神效神效
椰子
卽海㯶實也味苦無毒黑髮止血療鼻衄吐逆霍亂煮汁服之
殼可爲酒器如酒中有毒則酒沸起殼中肉益氣殼中漿飮之得醉主吐血消渴水腫去風熱塗頭令髮黑丹溪云屬土而有水生海外極熱之地土人賴此以解夏月暍渴多食動氣
木槿
平無毒止腸風瀉血赤白痢痢後熱渴作飮服之令人得睡入藥炒用
花凉治同作湯代茶吃又治風
萱草
俗名鹿葱味甘凉無毒治沙淋小便赤澁身體煩熱下水氣退酒疸取根絞汁服破傷風酒煎服又和姜汁服治大熱吐血主安五臟利心志令人歡樂無憂輕身明目取嫩苗及花作𦵔食甚利胸膈丹溪云萱草屬木性下走陰分花名宜男寧無微意存焉
五月採花八月採根用
水蘇
一名鷄蘇處處有之多生水傍苗似旋覆兩葉相當氣香馥味辛微溫無毒主肺痿吐血衄血血痢崩中帶下産後中風及血不止頭風目眩諸氣疾脚腫下氣消穀除飮食辟口臭去惡毒氣久服通神耐老可作菜
鷄腸草
生田野下濕地莖梗細而中空有似鷄腸斷之有絲縷故又名蘩蔞味酸平無毒主破血産後血塊炒熱和童便飮之惡血盡出燒灰揩齒止宣露水煎服止淋止小便利又積年惡瘡毒腫不愈搗汁敷之神效
鱧腸草
一名旱蓮草味甘酸平無毒主血痢及鍼灸瘡血出不止傅之立已汁塗鬚髮令黑而繁煎膏點鼻中添腦又排膿止血通小腸敷一切瘡幷䘌瘑
二八月採陰乾
牛角䚡
卽黃牛角尖燒存性用味苦溫性澁無毒主下閉血瘀血疼痛止婦人血崩赤白帶下及腸風下血冷痢瀉血鼠乳痔疾
木䖟
味苦平有毒生木葉中初出如白蛆漸大羽化色綠如蜩蟬亦噉牛馬等血故治瘀血血閉寒熱無子及目赤痛眥傷淚出又能墮胎如蛇螫人九竅出血取三七枚燒服之效
五月採去趐足炒黃
蜚䖟
卽今噉牛血者方家呼爲䖟蟲味苦寒有毒主逐瘀血破血積堅痞癥瘕寒熱通血脈利九竅女子月水不通除賊血在胸腹五臟治喉痺消積膿墮胎
去趐足炒惡麻黃
蜚蠊
形似蠶蛾腹下赤多在林樹間百十爲聚八九月知寒多飛入人家作姜氣者是味鹹寒有毒主破瘀血堅癥寒熱積聚內寒無子通血脈治喉痺
去趐足炒黃色
蟲蟅
生沙中及人家墻壁下土中濕處似鼠婦而大形扁如鱉故名土鱉俗名簸箕蟲味鹹寒有毒主心腹寒熱洗洗破血積癥瘕通月水血閉下乳汁婦人藥中多用十月採日乾炒畏皂莢菖蒲屋遊
已上治燥雜用
主治各經燥藥
肝當歸心麥門冬脾麻仁肺杏仁腎栢實大腸硝石小腸茴香三焦山藥膀胱茴香胞絡桃仁
已上諸藥治上中下三焦內燥兼補血和血之劑
治寒門
卽湯液熱浮長也古菴云治寒以熱熱藥屬陽故治寒多陽藥外寒宜汗散宜用風門藥寒從汗解也夫寒濕皆屬陰宜與治濕門通看
附子辛甘鹹熱毒虛寒風濕行經速咳逆厥冷腹心疼霍亂嘔痢筋踡縮
附子烏頭烏喙天雄側子五物同出異名似烏鳥頭者爲烏頭俗名川烏兩歧相合如烏之觜者爲烏喙細長至三四寸者爲天雄附根而生者爲附子小者爲側子補虛多用附子風家多用天雄川烏東垣云附子有大毒陽中陽也其性浮而不沈其用走而不守本手少陽三焦命門藥也能治六腑沈寒五臟痼冷主中寒及傷寒陰症陰毒四肢厥冷心腹疼痛煩燥迷悶不省風寒咳逆邪氣霍亂轉筋下痢赤白脾胃虛冷腫脹翻胃嘔逆久瀉不止頭痛頭風堅筋骨治偏風半身不遂及寒濕痿躄拘攣腰脊膝痛脚疼冷弱不能行步諸痺癱瘓痰涎得白朮治腎寒濕得乾姜補中回陽爲百藥之長通行諸經引用取效最速丹溪云八味丸用爲小陰向導其補自是地黃後世因以爲補謬哉孕婦誤服墮胎
取端平圓大重一兩以上者力全用黑豆煎水浸五日夜去皮尖幷臍切作兩片以姜査包夾外又用麫包灰火中炮熟如外黃內白劣性尙存須薄切炒令表裏皆黃有用童便煮而浸之以助下行俗方每用附子皆須甘草人參生姜相配者正制其毒故也惟古姜附湯生用之地膽爲使惡蜈蚣畏防風黑豆甘草人參黃芪烏韭
川烏破積除寒熱心腹臍間冷氣結肩胛諸痺目中疼消胸痰滯三蟲殺烏喙專主陰囊痒能消癰腫醫歷節
行經逐寒治風濕邪與附子大同主破諸積聚寒熱心腹臍間冷痛肩胛痛不可俛仰一切風痺血痺半身不遂皆驗目中痛不可久視消胸中痰冷食不下墮胎殺三蟲長而有尖者佳製同附子遠志爲使反半夏瓜蔞貝母白蘞白芨惡藜蘆忌豉汁
其汁煎之名射罔味苦殺禽獸療屍疰堅癥頭風痺痛又主瘻瘡瘡根結核瘰癧毒腫及蛇蛟先取藥塗四畔漸漸近瘡習習逐病至骨瘡有熱膿黃水出塗之若無膿水有生血及新傷肉破卽不可塗立殺人中之者以甘草藍靑小豆葉冷水解之
烏喙味辛微溫主風濕丈夫腎濕陰囊痒寒熱歷節掣引腰痛不能行步癰腫膿結
烏龍丹川烏五靈脂各五兩量入龍腦麝香爲末滴水丸彈子大每一丸先以生姜汁硏化次煖酒調日二次空心晩食前服治癱瘓風手足嚲曳口眼喎斜語言蹇澁步履不正神效
三神丸烏頭三兩一兩生一兩炒熟一兩燒存性爲末醋煮麪糊丸菉豆大每五丸空心服瀉用井花水下赤痢甘草湯下白痢乾姜湯下赤白痢生姜甘草湯下
天雄壯陽散寒濕上療頭面風邪急側子專治偏痺風疹瘻癰腫效可立
東垣云天雄散寒爲去濕助精陽之藥凡上焦虛陽頭面風去來疼痛喉痺背脊傴僂胸膈痰水氣喘促急霍亂必用之久服令人心雄力作不倦故名餘與烏附同但天雄走上烏附達下取身全短無尖周匝有附子孕十一箇皮蒼色者佳凡丸炮去皮尖底鬚湯藥和皮生用亦佳遠志爲使惡腐婢忌豉汁
側子專治腰脚冷痺半身不遂及遍身風疹頸上鼠瘻一如癰腫皆驗餘與烏附相同
生薑發散主傷寒鼻塞頭疼咳逆安入肺開胃止痰嘔破血行氣到心間
薑禦濕氣如田有界以分水也味辛溫無毒浮而升陽也主發散傷寒傷風頭疼鼻塞寒熱咳逆喘嗽上氣入肺開胃◎益脾化痰涎止嘔吐翻胃之聖藥也已上諸症皆在表在上之邪姜能行氣散氣故治之産後必用者以其能破血逐瘀也今人但知爲胃藥而不知其能通心肺也心氣通則一身之氣正而邪氣不能容故曰去穢惡通神明後人因孔子不徹而每好食之其實多服反少智損心氣故孔子亦不多食古云八九月食姜至春患眼損壽減筋力又云平人夜食姜令人閉氣病則不拘也丹溪云留皮則冷去皮則熱非皮之性本冷也蓋留皮則行表而熱去去皮則守中而熱存耳故又有言曰姜屑比之乾姜不熱比之生姜不潤以乾生姜代乾姜者以其不僣故也
秦椒爲使惡黃芩黃連天鼠屎殺半夏厚朴莨菪毒
桂枝辛甘熱且浮微解風寒汗自收一樣嫩枝名柳桂善治上焦熱不留薄桂專行肢節滯橫行肩臂必須求
桂猶圭也爲諸藥之先聘也木葉心皆一縱理獨桂有兩紋形如圭諸家論桂不同惟陳藏器云菌桂牡桂桂心同是一物出交趾南海桂林桂嶺桂陽柳州象州者佳菌桂正圓如竹卷二三重味烈肉厚者卽今肉桂菌竹名言其卷如竹筒故又名筒桂半卷多脂者名板桂卽今鐵板桂也牡桂乃老桂味稍淡皮薄少脂乃桂品中最高者故又名官桂桂心卽牡桂去皮一半取中心近裏味辛者桂枝乃細薄而嫩者薄桂比桂枝稍厚柳桂比桂枝更薄
桂枝有小毒浮而升陽也氣味俱輕入足太陽經故能上行頭目發散表邪凡傷風傷寒有汗者用以微解表邪邪去而汗自止非固表止汗之謂也
柳桂乃小枝嫩條尢善行上焦補陽氣虛人服之使不生熱也
薄桂乃細薄嫩枝入上焦橫行肩臂治痛風善行肢節凝滯兼瀉奔豚凡使略刮去粗皮
已上治上焦寒藥
肉桂辛熱補腎臟養精止煩又止汗利肝肺氣遏心疼溫中破癖除霍亂
純陽小毒入手足少陰經東垣云氣之厚者肉桂也氣厚則發熱故下行而補腎相火不足主一切風氣五勞七傷養精髓煖腰膝止虛煩虛汗利肝氣除風濕冷痺筋骨攣縮利肺氣止咳嗽鼻齆養心神治卒心痛久服明眼目和顔色面生光華兼溫脾胃長肌肉破痃癖癥瘕瘀血霍亂轉筋下痢一切沈寒痼冷中下腹冷痛此藥通血脈利關節故婦人經閉亦用之惟有孕者必炒過乃不墮胎宣導百藥無所畏謂之通使春夏二時愼用本草雖云小毒亦從類化與芩連爲使小毒何施與烏附巴豆乾漆爲使則小毒化爲大毒得人參麥門冬甘草則能調中益氣而可久服得柴胡紫石英乾地黃則能調榮而止吐逆
凡使色紫而厚者佳刮去粗皮忌生葱
官桂無毒治中寒咳逆喉痺吸呼難補中更治心脇痛溫筋通脈利竅關桂心專能止心痛行血藥滯補陰慳堅
官桂主寒在中焦上氣咳逆結氣喉痺呼吸不淸兼補中益氣治心痛脇痛溫筋通脈利關節治冷風疼痛
桂心治九種心痛及中惡寒疝産後血衝心痛止唾血吐血破血通月閉下胞衣殺三蟲兼治中風偏僻牙緊舌强失音及脚軟痺不仁丹溪云桂心入二三分於補陰藥中則能行血藥不滯而補腎由味辛屬肺而能生水行血外腎偏腫痛者亦驗
乾薑生用發寒邪利肺咳逆身痺麻炮苦守中溫脾腎瘧痢霍亂腹疼佳炒黑止血又生血産後潮熱退無些
大熱無毒可升可降陽中陰也生用味辛發散寒邪與生姜同功利肺冷氣咳嗽咳逆胸滿除風寒濕痺一切風邪諸毒皮膚間結氣唐本云治風下氣宣諸脈絡微汗是也
水洗慢火炮裂則味微苦止而不移非若附子行而不止能守能補與生姜異溫脾胃治裏寒水泄下痢腸澼久瘧霍亂心腹冷痛脹滿又下焦寒濕沈寒痼冷腎中無陽脈氣欲絶佐以附子立效傷寒陰陽易病單服之
童便炒黑止鼻衄唾血血痢崩漏與補陰藥同用能引血藥入氣分生血治血虛發熱及産後大熱丹溪云多用能耗散元氣壯火食氣故也須生甘草緩之畏惡同生姜
造乾姜法取生者水淹三日去皮置流水中六日更去皮曬乾釀磁甕中三日內紫色乃成蜀地者佳
白姜卽蜀姜去皮未經釀者色白味極辣治肺胃寒邪功多
乾生姜乃留皮自乾者治脾胃寒濕
高良姜辛苦大溫冷衝心痛腹相牽霍亂嘔痢宿食化脚氣冷痺亦堪論
出高良郡形似山姜純陽無毒主胃中暴冷逆衝心痛或腹內亦痛霍亂轉筋翻胃嘔食瀉痢消宿食解酒毒兼去風冷痺弱脚氣大抵溫中下氣消積健脾與諸豆蔲同功剉碎麻油拌炒
紅豆蔲辛溫無毒腸虛水瀉痛心腹霍亂嘔酸酒毒醒更辟瘴霧忌多服
云是高良姜子微帶紅色主腸虛水瀉心腹攪痛霍亂嘔吐酸水解酒毒去宿食辟瘴霧氣毒兼治冷氣腹痛吐瀉痢疾不宜多服令人舌麤不思飮食
白豆蔲味辛大溫上焦氣冷補還元散肺中滯退雲翳助脾消積止胃翻
色白形如豆凡物盛多謂之寇一顆內子有百粒故名無毒升也陽也入手太陰太陽經別有淸高之氣補上焦元氣不足散胸中冷氣破肺中滯氣退白睛中紅翳如赤眼暴發則不宜用東垣云溫中止霍亂而助脾主消冷積止心腹冷痛寬胸進食若冷吐翻胃遇食卽吐單用二三枚爲末酒調服之立效
去皮用
草豆蔲辛氣亦溫心胃寒痛嘔翻翻下氣溫中除霍亂善進飮食退酒煩
實結於草上無毒浮也陽也入足太陰陽明經主風寒邪犯胃口之上心腹胃脘作痛作脹嘔吐霍亂下氣溫中補脾胃磨積滯調散冷氣甚速虛弱不能飮食者最宜兼消酒毒去口臭
麪包煨熟去麪用雷公以茱茰同炒微黃黑去茰取豆蔲皮幷子杵用之
肉豆蔲辛溫補中下氣消痰開胃胸霍亂心腹多膨痛實腸久瀉有奇功
形似豆蔲對草蔲言故名肉蔲無毒入手陽明經溫中補脾消痰飮宿食酒毒冷積下氣寬胸開胃止霍亂吐沫心腹脹痛實大腸止虛瀉冷瀉之要藥也兼治氣痢赤白痢小兒乳霍吐逆不食作泄腹內蟲痛中惡冷疰鬼氣日華云肉蔲下氣以脾得補而善運化氣自下也非若陳皮香附之快泄衍義以爲多服泄氣恐不然
油色肥實肉白者佳用湯調糯米粉或醋調麪包灰火中煨黃熟取出以紙搥去油淨勿令犯銅
縮砂蜜辛溫煖脾胃消食和中止瀉吐澁腸抑腎奔豚邪止咳保胎行肺氣
皮緊縮皺形色如砂又名砂仁無毒入手足太陰陽明太陽足少陰經煖胃溫脾消化酒食治心腹中虛冷痛霍亂轉筋嘔吐水瀉赤白痢休息痢氣痢澁大小腸除腎積奔豚氣止肺氣咳嗽咳逆上氣又炒過治姙娠觸傷胎動腹痛丹溪云縮砂治病行氣故也治痢藥中用之以熱攻熱乃所以順治也
和皮慢火炒令香熟刮去皮取仁搗碎用與檀香豆蔲爲使則入肺與人參益智爲使則入脾與黃栢茯苓爲使則入腎與赤石脂爲使則入大小腸
益智仁辛溫療胃寒和中止嘔唾涎殘固精止溺及餘滴養神補氣三焦安
服之益人智慧故名無毒療脾胃中受寒邪止嘔穢涎唾當於補中和中藥內兼用之又治遺精虛漏小便餘滴夜多小便者取卄四枚碎之入鹽煎服奇驗諸辛香劑多耗神氣惟此能益氣安神安三焦補不足然亦不可多服液云主君相二火手足太陰足少陰本脾經藥也與諸香同用則入肺與補氣藥同用則入脾與滋補藥同用則入腎蓋脾肺腎三經子母互相關也
去皮用
蓽撥熱辛除胃冷下氣消痰破積猛嘔酸瀉痢腹心疼治腎寒疝腰脚靑
無毒除胃冷下氣消痰飮宿食痃癖嘔逆醋心水瀉虛痢霍亂冷氣心腹滿痛又治腎冷寒疝核腫陰汗腰膝痠痛婦人內冷無子又偏頭痛令患人口含溫水取末一字隨左右鼻吸之絶妙此藥性急甚於胡椒今人以調食味多服走眞氣令人腸虛下重
去挺涎用醋浸一宿焙乾刮去皮粟子令凈免傷肺令人上氣
香附辛甘充散寒皮風胸熱也能寬消食霍亂腹心痛開鬱理血女人丹
氣香附根而生又名莎草根氣平無毒沈也陰中陽也味輕辛散能充皮毛發去寒氣及皮膚癮疹胸中虛熱消食下氣治一切霍亂心腹疼痛腎氣膀胱冷古云香附理血氣婦人之仙藥蓋婦人性偏多鬱此藥散鬱逐瘀令新血自生而百體和炒黑能止血治崩漏下血凡氣血藥必用之能引血藥至氣分而生血亦陽生陰長之義本草云益氣者正謂其爲血中氣藥能和氣而生血止血也不然逐瘀快氣之劑豈能補氣益氣哉
採得後用桿火燒去毛入石臼內搗淨氣病略炒血病酒煮痰病姜汁煮下虛鹽水煮血虛有火童便煮過則凉積冷醋浸炒則熱他藥亦可以此類推忌鐵得烏藥良又與巴豆同炒治瀉泄不止生用治大便不通
藿香辛溫散寒氣霍亂心疼幷嘔噦消風水腫辟瘴邪行氣入肺專開胃
藿豆葉葉似藿或言主療霍亂故名無毒可升可降陽也入手足太陰經能發汗散寒濕溫中止霍亂心腹痛吐逆最要藥也又消水毒氣浮腫辟惡氣瘴氣兼止瘧進食治口臭本芳香開胃助脾之劑但入發表散藥則快氣入補脾藥則益氣入順氣藥則理肺滯
水洗去土梗用葉
丁香辛熱快脾胃止嘔逆亂泄肺穢入腎壯陽煖膝腰風腫牙疳及冷痺
形似釘純陽無毒入手太陰足陽明少陰經主溫脾胃快積滯消痃癖殺酒毒善止翻胃嘔吐乾濕霍亂心腹冷痛瀉肺寒咳逆上氣口氣補腎壯陽治腰疼膝冷風毒諸腫及齒疳䘌骨槽液云與五味子莪朮同用亦治奔豚氣兼療五痔五色毒痢鬼疰蠱毒烏鬚殺蟲能發諸香
雄者顆小煎膏中用之去丁蓋免發背癰雌者顆大如棗核謂之母丁香味佳力大故局方多用之
單方療婦人陰冷痛取雌者爲末縫紗袋中納陰內中病卽已
木香苦辛健脾胃氣積霍亂幷瘧痢專寬胸腹散肺痰消癰治疝行肝氣
氣香形如木卽靑木香也出舶上氣溫無毒可升可降陰中陽也健脾胃消食積治一切氣痛久年冷氣痃癖癥塊脹痛九種心痛婦人血氣刺痛難忍止翻胃嘔逆霍亂吐瀉得草果蒼朮治溫瘧瘴瘧佐黃連治赤白痢爲最要專泄肺經氣滯痰結胸腹間壅塞及冷氣不能運轉佐以生姜肉豆蔲其效尤速消癰腫毒及膀胱冷痛疝氣俱以㯽榔爲使丹溪謂木香行肝氣苦入心辛入肺心肺氣調而肝家鬱火自伏更無攻衝拂逆之患非肝氣之自行也兼療淋露羸劣少氣安胎禦霧露辟疫邪殺蠱毒行藥之精久服强志不夢寤魘寐抑論調氣者和氣也泄氣者散氣破氣也易老專言破氣東垣以爲能補能泄大抵隨諸藥佐爲用故曰以黃連制之則不過於疎暢以知栢制之則不過於上升
形如枯骨油重者良行氣生摩磨刺服不見火止瀉實大腸用濕紙包灰火中煨其有蘆頭丁蓋子色靑者是木香神也
又有一種西木香止痢腹痛尤效
沈香辛溫能煖中吐瀉轉筋痛腹胸消風水腫治冷痺壯陽散滯一身通
出海南及交廣細枝緊實未爛者爲靑桂香堅黑中實不枯沈水者爲沈香形如鷄骨中空半浮半沈與水面平者爲鷄骨香形如馬蹄者爲馬蹄香最粗者爲棧香又有削之自卷咀之柔韌者爲黃蠟沈尤難得其實一種有精粗之異耳沈香無毒沈而降陽也主煖胃調中止轉筋吐瀉心腹痛氣痢風水腫毒冷風麻痺骨節不任濕風皮膚痒補右腎命門壯元陽煖腰膝散滯氣保和衛氣用爲使上而至天下而至泉無所不至兼去惡氣破癥癖補五臟
入湯磨刺入丸散別硏極細
檀香辛溫升胃氣霍亂腹心痛立去又行腎邪攻腹心兼消腫毒幷惡疰
樹如檀生南海黃白紫三種俱入藥無毒陽中微陰入手太陰足少陰通行陽明經引胃氣上升又能引芳香之物上行至胸膈之上咽嗌之中同爲理氣之劑主霍亂心腹痛進食殺蟲治腎經邪氣上攻心腹疼痛及腰痛消風熱諸瘡腫毒爲末醋和塗之傅金瘡止血止痛兼辟中惡鬼氣
抑論諸香動火耗氣非冷氣不舒者不可輕服腦麝芳竄尤甚切宜愼之古人夏月囊香以避汗氣猶謂能散眞氣而開毛孔況服之不當者乎
胡椒辛熱去胃寒消食化痰利膈間霍亂冷痢腹心痛壯腎和臟忌多飱蓽澄茄尢溫膀腎本是同根性一般
出胡地其味焦辣也無毒除臟腑中風冷去胃寒痰吐水食已卽吐尤驗消食下氣寬胸止霍亂腹心冷痛大腸寒滑寒痢亦用調五臟壯腎氣過飱傷肺走氣飮食中用之者殺一切魚肉鱉蕈毒凡使內無皺殼者力大石槽中硏末用
蓽澄茄胡語也向陽者胡椒向陰者澄茄治與胡椒一般尤能助脾胃溫腎與膀胱冷氣心腹卒痛及染鬚用之去柄及皺皮酒浸蒸半日細杵
蜀椒辛熱散風寒齒目膚頑腸澼安咳嘔瘧疸幷癥結壯陽縮便達下關子名椒目專滲水秦椒止痛逐風癱
出四川謂之蜀椒皮紅肉厚裏白氣味濃烈出關陝謂之秦椒色黃黑味短不及蜀椒有小毒浮也陽中陽也能發汗散風寒除六腑沈寒傷寒時疫亦用之治齒痛目翳淚出骨節皮膚死肌痺痛腰脚不遂腸澼下痢水瀉止咳逆咳嗽嘔吐溫瘧黃疸水腫破癥結宿食心腹冷痛壯陽療陰汗縮小便澁遺精東垣曰川椒達下是也兼治産後宿血諸疾下乳汁殺蟲魚毒鬼疰蠱毒乃溫脾胃與腎開腠理通關益氣通血之劑也調食蒸鷄豚味佳多服令氣乏氣喘十月食椒損心多忘丹溪云服椒者無不被其毒以其久久火自膀胱起也凡使去目及閉口者酒拌濕蒸兩時又取出入甕陰乾勿令見風或微炒出汗承熱入竹筒中以杵舂去附紅黃殼杏仁爲使畏欵冬花雄黃附子防風
椒目味苦辛有小毒主十二水腫脹滿水蠱利小便及膀胱急治盜汗此藥止行滲道不行糓道所以能下水最速入藥微炒不宜久服
椒葉熱無毒治奔豚伏梁氣及內外腎釣痛霍亂轉筋和艾及葱搗爛醋湯拌罨
秦椒味辛苦生溫熟寒有毒治與川椒大同主腹中寒痛風邪痿痺喉痺通婦人月經利五臟服食當用蜀椒畏惡製法同
韭菜辛溫性最急溫中又除胃客熱中風中惡腹心疼消瘀破積止便血根同搗汁利膈胸子主精寒多夢泄
韭久也一種而復生也味辛帶微酸無毒溫中除心腹痼冷作痛又除胃中客熱中風失音及中惡腹心急痛如刺俱搗汁飮之善消胸膈間瘀血凝滯痃癖冷痛止尿血瀉血及卒下痢衍義云春食則香夏食則臭令人乏氣冬食動痰令人吐水五月及酒後尤不可食孔子謂不時不食者正謂此軰未出土者爲韭黃食之滯氣凡好食韭者多神昏目暗入藥搗汁冬月用根搗時臭於葱薤養生者忌之又不可與蜜同食
子主陽衰精冷夢泄白濁暖腰膝壯陽道入藥微炒
單韭子散治夢泄失精炒爲末酒下二錢效
花主動風
根主養髮
白芥菜辛散冷氣子利胸膈止飜胃痰生膜外面皮黃腫毒諸癰膽調傅
芥味辛辣有剛介之性靑紫白三種
白芥甚辛美氣溫無毒能發汗散腹中冷氣作痛其子微炒硏碎入藥利胸膈痰止飜胃吐食痰嗽上氣中風不語面目色黃安五臟止夜多小便丹溪云痰在皮裏膜外非此不能達又治走注風毒疼痛如遊風腫毒諸癰爲末猪膽汁調傅日三易之兼辟邪魔射工鬼疰氣發無常撲損瘀血
紫芥作虀食之甚美入藥不及白者力大
靑芥極辣歸通鼻溫中除腎寒邪氣心痛腰痛風痺利九竅三芥子葉大同多食俱動風氣有便血痔疾者忌之
萊菔辛甘氣亦平溫中消食去痰凝汁潤肺消幷咳血下氣多飱反澁榮子吐風痰寬喘脹倒壁推墻不順情
性能制來麰麪毒故名俗云溫菘又云蘿蔔無毒大者肉堅蒸食煮食能消糓去胸膈痰凝氣滯小者白脆生啖或搗汁飮之止消渴寬中甚驗又治肺痿吐血咳嗽勞瘦和羊肉鯽魚煮食之妙總爲調脾潤肺之劑故丹溪云屬土而有金與水本草雖言下氣最速但熟食則辛散味去而甘緩獨存反滯膈停飮澁榮衛令人髮白早
子吐風痰治喘嗽膨脹癥瘕積聚黃疸利五臟及大小二便有推墻倒壁之功兼治顚痛明目去風孕婦水道不通單爲末燈心湯下諸癰醋硏塗之入丸散略炒硏用
蕪菁卽蘿蔔苗也和油傅蜘蛛咬恐毒入內爲末酒下又治犬咬一方乳癰初腫疼痛作寒熱取根葉入鹽少許搗傅覺熱易之
花陰乾爲末空心水調服治虛勞眼暗久服長生可夜讀書
艾葉苦溫最熱中霍亂腹心痛有功殺蟲調血和肝氣崩漏安胎煖子宮生汁止痢幷吐衄實主壯陽明目瞳
艾灸百病有懲創意令人痛切自治乾熟者性溫無毒辟外感風寒溫胃止霍亂轉筋心腹痛殺蚘蟲薰痔䘌利肝滯冷氣作痛調和血脈治婦人崩漏帶下安胎倒産子死腹中産後瀉血不止煖子宮令人有子
生搗汁性寒有毒治赤白痢吐血衄血瀉血及心腹惡氣刺痛毒發熱氣上衝發狂或有瘡出血者
端午日日未出時不語採日乾陳久者良衍義用艾搗篩去靑査取白入硫黃相和爲炷灸穴
實主壯陽助水臟煖腰膝及子宮明目兼療一切鬼邪毒氣
治火眼用艾燒令煙起以碗蓋之候煙上碗成煤取下用水調化洗或點更入黃連尤妙
㯽榔辛苦善調中下氣墜藥殺三蟲消穀逐水除痰癖瘧痢脚氣與諸風
㯽榔男子之稱故向陽者爲㯽榔向陰者爲大腹子無毒降也陰也又云陰中陽也調中健脾散滯氣瀉胸中至高之氣止嘔吐醋心逐出寸白蟲消糓逐水除痰癖祛瘴瘧治痢裏急後重如神脚氣衝心治諸風諸積諸氣以其性沈有若鐵石之重故能墜降諸藥下行閩廣多服之者蓋以地煖溫蒸氣多居民藏之氣亦上盛故服此以降之耳
㯽榔白者味辛多散氣赤者味苦澁殺蟲生時甚大易爛用灰汁煮熟焙乾始堪停久尖長有紫紋者名㯽力小圓而矮者名榔力大今不復分但取鷄心正穩中實如錦紋者佳刀刮去底細切急治生用經火則無力緩治略炒或醋煮過
常山辛苦除寒熱逐水消痰瘧可截善治腹塊幷項癭老弱虛人忌入舌蜀漆卽是常山苗性同更醫逆氣結
生常山道中微寒有毒主傷寒溫瘧寒熱破胸腹停水水脹胸中痰結吐逆凡瘧皆痰與水爲之故截瘧必用此吐痰去水又治瘧母及腹中積聚邪氣痞結堅癥鬼毒蠱疰項下癭瘤鼠瘻丹溪云性暴悍善驅逐傷氣老弱虛人及久病忌之凡使細實色黃形如鷄骨者佳生用令人大吐酒浸一日蒸熟或炒或醋浸煮熟則善化痞而不吐畏玉札忌菘菜葱
蜀漆生蜀中採時莖內有汁如漆純陽有毒吐瘧破癥療鬼疰與常山一同更治咳逆氣結入藥用甘草水蒸二次曬乾括蔞桔梗爲使惡貫衆
草果辛溫溫脾胃消痰止嘔吐酸味益氣又能消氣膨瘧母果積眞難費
東垣云草果仁溫脾胃而止嘔吐治脾寒濕寒痰之劑也益眞氣又消一切冷氣膨脹化瘧母消宿食解酒毒果積乃其主也兼辟瘴解瘟
去內外殼取仁或用麫褁煨熟
玄胡索味苦辛溫理氣腹心腰痛尊治血調經淋露止破血專救産餘昏
生胡國玄言其色索言其苗交紐也無毒可升可降陰中陽也入手足太陰足厥陰經善理氣痛及膜外氣塊止心氣痛及小腸腎氣腰暴痛活精血調婦人月經腹中結塊崩中淋露又破血及墮落車馬疼痛不止
酒摩或煮服醋煮亦好
五靈脂甘溫治氣刺止血又能行血脈善治産後血昏迷腸風冷痺及疳疫
色含五彩而有靈卽寒號蟲屎也無毒主行諸氣心腹刺痛炒熟止崩漏生用利氣脈通經閉行瘀血善救産後血暈又治腸風及風冷氣血閉遍身疼痛冷麻小兒五疳積聚兼辟疫除目翳治吐逆連日不止婦人小兒方多用之入肝甚速
出北地色黑如鐵生用者酒硏飛煉去砂石熟用者飛後炒令煙起別硏
鬱金辛苦寒無毒冷氣脹痛醋摩服凉心止血破血凝金瘡用之卽生肉
鬱金亦不甚香但其氣輕揚能致達酒氣於高遠以降神也正如龍涎無香能散諸香之氣耳古人用以治鬱金言其色也純陽主下氣寬中心腹冷氣結聚脹痛溫醋摩服之凉心止血破惡血血積血淋尿血諸失血亦用之療金瘡生肌甚速兼治馬熱病女人小兒方多用之
出蜀地色赤似姜黃中空如蟬肚者佳水洗焙或醋煮
姜黃氣烈似鬱金治冷氣脹痛腹心破血積能通經水退風熱消癰腫深
形似生姜而色黃日華云海南生者名莪朮江南生者爲姜黃味苦辛氣大寒功力烈於鬱金治氣爲最冷氣宿食心腹結積脹痛用之破惡血血塊癥瘕通月經産後敗血衝心尤驗兼除風熱暴風疼痛消癰腫治撲損瘀血
醋炒用
巴豆大毒味辛熱主蕩胃中寒積結氣血痰食水癖消更通月水排膿血
出巴蜀形如豆一種剛子顆小似棗核兩頭尖者能殺人本草云生溫熟寒其實熱毒藥也惟急治通水穀道生用去心膜紙搥去油緩治消堅磨積水煮五次或炒煙盡色黑硏用可以通腸可以止瀉世所不知此雷公說也主蕩滌胃中寒積癥瘕痃癖冷氣血塊痰癖宿食留飮水腫宣一切壅滯閉塞氣痢積瘧女子月閉爛胎惟傷寒熱閉忌用兼去惡肉排膿消腫除鬼毒蠱疰殺蟲魚斑猫蛇虺毒東垣云斬關奪門之劑不可輕用誤中其毒以黃連大豆汁解之芫花爲使惡蘘草畏大黃黃連藜蘆忌蘆筍醬豉冷水得火良
古枳巴丸大枳殼二箇去穰每箇入巴豆一粒在內綿札置砂鍋內以醋浸一宿煮乾爲末濕紙蘸藥敷根上痔去卽用生肌散如日久頑漏用津液調敷敗肉自去或去巴豆醋糊爲丸梧子大每十五丸茶淸下治痔漏下血痒痛
已上治中焦寒藥
兎絲子甘辛平補衛腎寒精遺腰脚痺潤心肺止口渴乾明目去積健脾胃
其根初生似兎其苗初生若絲得他草木則纏繞而上寄未必專附松也中春結實稟中和凝正陽氣性平無毒偏補衛氣助人筋脈主腎虛陰莖中寒精自出遺溺尿血强陰益精補髓堅筋骨續絶傷腰膝痠痛頑麻潤心肺燥止口渴舌苦治肝虛風明目小兒頭瘡疹痘痒塌痔痛益脾胃進飮食去寒血爲積令人肥健久服延年輕身有子仙方多有爲末單服者久則氣壅便閉宜以潤藥解之若單爲丸則久服無妨不入湯藥
水淘洗去沙土曬乾攘去雜子酒浸二三日蒸出芽搗爛如膏爲丸或作餠曬乾入藥亦好緊急只用酒炒硏末
根行血可和丹藥
苗搗汁塗面瘢神效
補骨脂辛大溫燥腎傷腰痛陰濕瘙精冷髓敗便溺頻風虛頑痺尤可靠
能補骨中脂髓又名破故紙因番語呼爲婆固脂卽胡韭子也無毒主房勞過度腎經有傷腰痛陰囊濕痒陽衰精冷自流骨髓傷敗小便利腹中冷易泄又治風虛冷痺四肢疼痛及婦人血氣墮胎兼明耳目一切勞傷火衰者用之
雷公云性大燥酒浸一宿漉出用水浸三宿蒸三時久日乾緊急微炒止泄麪炒補腎用麻子仁炒惡甘草忌羊肉
茴香無毒味辛平助陽開胃止痛疼冷疝脚氣幷霍亂諸瘻惡癰葉更靈
又云懷香者茴懷聲相近也助陽者溫腎與膀胱小腸治冷氣㿗疝腫痛及乾濕脚氣一云本膀胱藥以其先丙能潤燥丙與壬合此藥入手足少陰太陽以開上下三經之通道而回陽散冷故曰茴香開胃者調和胃氣止嘔吐定霍亂及瘴瘧破一切臭氣口氣止疼痛者一切腎冷脾寒心腹氣痛肋如刀刺及外肢節疼痛又治諸瘻漏生肌止痛蓋陽氣回而邪自散也凡使酒浸一宿取出炒黃色搗碎
又有一種八角茴香氣味燥烈專主腰疼古方單角茴散炒爲末酒下二錢治腰重痛有效
胡蘆芭熱治腎冷面靑腹脇膨如骾膀胱疝痛腎虛寒壯陽消痰力最猛
卽番蘿蔔子也胡俗呼爲蘆芭味苦氣大溫純陽無毒得硫黃附子治腎虛冷面色靑黑腹肋脹滿得茴香桃仁治膀胱冷疝氣甚效得補骨脂肉豆蔲治元臟虛寒易泄得硫黃茴香治陽衰陰痿冷痰壅上
酒洗微炒用
吳茱茰辛熱毒小治心腹冷痛如絞疝痺腸風脚氣攻霍亂咳逆咽膈飽食茰性同療水浮顆粒差大力却少
出吳地可升可降陽也震坤合見其色靑綠氣味俱厚入足三陰經療心腹冷氣冷痰冷食癥癖心腹絞痛難忍中惡及魚骨入腹刺痛亦效又下焦寒濕疝痛寒氣不可缺也逐風邪開腠理除濕滯血冷遍身痿痺腰脚軟弱利大腸壅氣腸風痔疾殺腸中三蟲脚氣衝心單用和生姜汁飮之下氣最速止霍亂轉筋胸滿呑酸吐酸瀉痢又寒邪所隔氣不得上下食則口開目瞪久則寒中脹滿者立效東垣云咽嗌寒氣噎塞而不通胸中冷氣閉塞而不利一切咳逆寒熱或厥冷竝驗蓋此藥性好上衝胸膈下則開胃厚腸兼治産後餘血虛羸盜汗或子腸脫出凡陽衰虛冷者最宜但多服亦散元氣腸虛者尤不可單服凡使湯浸去苦汁六七遍然後用鹽水或黃連水炒蓼實爲使惡丹參硝石白堊畏紫石英
東行根白皮殺三蟲寸白蟯蟲治喉痺咳逆泄注下痢食不消女子經産餘血兼治白癬
南行枝主大小便卒關格不通取斷如手第二指中節長含之卽下
食茱茰處處有之比吳産者顆差大經久色黃皮黑辛熱無毒療水腫甚佳功同吳茰但力少劣耳多服衝眼脫髮六七月食之傷氣發瘡
山茱茰酸澁微溫補腎强陰固精元去頭面風除疝瘕逐痺調經益肝源
生山中茱言色紅茰肥潤也無毒補腎氣興陽道堅長陰莖添精髓止遺精及小便利去頭風骨痛風氣去來鼻塞鼻皶目黃耳鳴耳聾面皰面瘡腸胃風邪亦驗又除疝瘕逐寒濕痺治女子月水不定本草云發汗通九竅去心下寒熱邪氣本澁劑也何以能通發耶蓋諸病皆係下部虛寒用以補養肝腎以益其源則五臟安和閉者通而利者止非若他藥輕飄疎通之謂也
酒浸去核每一斤取皮肉四兩慢火焙乾核能滑精故去之蓼實爲使惡桔梗防風防己
杜仲辛甘溫無毒腎虛風冷背腰縮脚弱陰痒小便遺强志堅筋精自足
昔有人姓杜名冲仲用治腰痛而愈故名沈而降陽也治腎虛冷生風腰疼背痛甚則腰脊攣縮渾身强直脚膝痠疼不欲踐地陰下濕痒小便餘瀝强志堅筋骨益精氣兼治婦人胎臟不安産後諸疾
削去粗皮酥蜜塗灸或姜汁塗灸以絲斷爲度惡蛇退玄參
葉嫩時採食之主風毒脚氣及久積風冷腸痔下血
續斷苦辛溫壯陽止精能令腰脚强止血調經安胎産破瘀消癰療折傷
無毒主勞傷不足益氣力興陽道止泄精縮小便治腰疼脚軟關節緩急與桑寄生同功止血婦人崩漏帶下尿血爲最又能宣通經脈胎前胎動漏血産後血暈寒熱難禁懨懨氣欲絶單煎一兩溫服卽驗一切面黃虛腫癥結子宮冷症皆治破瘀血消瘡腫癰毒乳癰瘰癧折傷撲損金瘡乃所主也蓋因能止痛生肌續筋骨故名曰續斷
出川中皮黃皺節節斷有煙塵起者佳酒浸焙地黃爲使惡雷丸
萆薢無毒苦甘平腎冷停水背腰疼陰痿失溺白濁症風痺惡瘡多怒情
萆卑下也薢解也言性能治下部疾也主腎虛冷停蓄宿水腰痛背强陰痿失溺小便混濁癱瘓軟風關節老血寒濕周痺惡瘡不瘳腸風痔漏熱氣傷中恚怒兼補水臟堅筋骨益精明目
出川中虛軟者佳酒浸或鹽水煮焙乾薏苡爲使畏葵根大黃柴胡牡蠣
烏藥辛溫疎寒疫腎冷衝心腹及脊消食寬膨霍亂寧諸氣諸風諸瘡熄
色黑根似鳥樟藥乃治病總名從草從樂草部居多人病則憂病去則樂也無毒入足陽明少陰經乃疎氣散寒之劑治天行寒疫及陰毒傷寒能發汗回陽立瘥治膀胱腎間冷氣攻衝背膂心腹疼痛衍義云與沈香磨服治胸膈冷氣甚驗消宿食寬膨脹除黃疸利小便止霍亂吐瀉下痢得香附治諸般氣症入風藥疎一切風入瘡藥治諸癰癤疥癩兼治中惡鬼疰蠱毒心腹疼痛婦人血氣刺痛小兒腹中諸蟲及猫犬百病此藥氣勝味薄無滋益但取辛散凝滯而已香附治內內和而外自釋烏藥疎散宣通甚於香附不可多服
嶺南者色褐而堅硬天台者色白而香軟可愛但天台出者難得土産者亦好去皮心略炒
葉及根嫩時採代茶服補中益氣偏止小便滑數
已上治下焦寒藥
黃精無毒味甘平大補勞傷心肺淸除風濕益脾胃氣十年專服可長生
得太陽之精也補五勞七傷潤心肺除風濕益脾胃補中益氣安五臟耐寒暑服十年乃可延年不飢其花勝其實但難得耳
二月採正精陰乾入藥生用若單服之先用滾水綽去苦汁九蒸九曬但此物與鉤吻相似誤用殺人鉤吻卽野葛蔓生葉頭尖處有兩毛鉤子黃精如竹葉相對根如嫩姜黃色又偏精不用
蓍實性平酸苦味開心强志有先知明目聰耳兼益氣輕身不老亦不飢
卽蓍草之實天地間壽考物也
五芝靑黃赤白黑平補五臟應五色惟有紫芝性更溫療痔醫聾皆難得
王者仁慈則芝生於土瑞草也
靑芝色如翠羽味酸平補肝氣明目安魂
黃芝色如紫金味甘平益脾氣治心腹五邪
赤芝色如珊瑚味苦平補心氣去胸中結滯
白芝色如截肪味辛平益肺氣治咳逆通利口鼻
黑芝色如澤漆味鹹平益腎氣利水道通九竅
紫芝味甘溫保神益精氣堅筋骨悅顔色利關節治耳聾療痔瘡相傳紫芝最多非五芝之類但芝自難得豈能久服輕身不老耶
仙茅氣溫味甘辛補腎興陽益老人虛勞失溺脚腰痺散胃冷令食入脣
葉似茅服之延年故稱仙有毒主腎虛無子益陽道老人失溺丈夫虛勞腰脚冷風攣痺不能行開胃下氣治心腹冷氣不能食久服通神强記助筋骨益肌膚長精神明目傳云服十斤乳石不及一斤仙茅
蜀川江湖兩浙有之葉靑如茅冬枯春發三月有花如梔子黃不結實獨根傍有細根相附外皮粗褐內肉黃白二月八月採根陰乾米泔浸去赤汁忌鐵牛肉單方合五加皮等分煎膏最益人
石龍芮苦平無毒平腎胃補陰不足莖冷失精多燥煩起痺通關和心腹
處處有之一叢數莖莖靑紫色每莖莖葉其芮芮短小多刻五月採子如葶藶色黃二八月採皮陰乾用陸生者葉有毛而子銳主平腎胃氣補陰不足莖常冷失精久服輕身不老明目潤肌令人有子生水中者葉光而子圓主風寒濕痺逐諸風利關節治心腹邪氣煩滿熱燥大㦸使畏吳茱蛇退
骨碎補苦溫無毒破血止血折傷續勞極骨內血風疼下虛齒痛耳鳴促
本名胡孫姜唐明皇以其主折傷有功故名主破血止血補傷折骨碎療骨中毒氣血風疼痛五勞六極右手不收上熱下冷亦入婦人血氣藥用兼治下虛齒痛耳鳴及惡瘡蝕爛肉殺蟲
生樹石上五月採根銅刀削去毛細切蜜水蒸曬乾
淫羊藿辛性亦平補腎助陽壯陰莖又治冷風筋骨痺益氣强志消癰形
羊食之則淫人食之好爲陰陽故名俗云仙靈脾無毒補腎虛助陽主陰痿絶傷莖中痛小便不利丈夫絶陽不興女子絶陰不産又治一切冷風勞氣筋骨攣急偏風手足不遂四肢皮膚不仁益氣力强心志老人昏耄中年健忘消赤癰瘰癧下部有瘡洗蟲出按此興陽之劑本草云久服無子者何也蓋不補眞元徒助虛陽致動慾火妄交妄合精氣不實宜乎無子也惟陽衰陰痿略用以鼓動則可
生漢中不聞水聲者良夾刀夾去葉四旁花枝細剉羊脂拌炒山藥爲使得酒良
膃肭臍鹹熱無毒療癆屍疰攻心腹精冷面黑膝腰疼補中破癖幷血宿
膃溫也肭內也臍劑也溫內之劑又水物多以臍交言其性也東垣云療癆瘵更壯元陽脾腎虛損極有功也主鬼氣屍疰夢與鬼交鬼魅狐魅及中惡邪氣心腹作痛腎衰精冷陰痿面黑腰膝痠疼脾衰臍腹積冷少氣羸瘦痞塊痃癖此藥補中益氣又兼消導能破宿血治驚狂癎疾
出東海狀若鹿長尾兩足頭似狗故名海狗遇日出浮於水面弓矢採之取其外腎上有紅紫斑點兩重薄膜褁其肉核收密器中常潤濕如新取置睡犬傍犬忽驚跳若狂者眞又嚴冬置盂水浸之不凍者眞凡使火燎去毛酒浸一日微微火上炙令香細剉別硏用如無眞者以黃狗腎三枚可代一枚
原蠶蛾鹹熱强陰尿血泄精亦可尋砂治痺風癮疹起退消疔腫血風侵紙主諸血口牙病絲吐消渴不能禁
原再也是第二番蠶以其敏於生育也蠶蛾蠶砂蠶退蠶紙皆取第二番者佳
蠶蛾䧺者小毒主强陰道交接不倦止泄精尿血煖水臟益精壯陽最捷又治暴風金瘡凍瘡湯火瘡幷滅瘡瘢小兒撮口噤風凡使取蛾入葱管中風乾去趐足微炒
屎名晩蠶砂氣溫無毒主風痺癮疹皮膚頑麻筋骨癱緩腹宿冷瘀血腸鳴熱中消渴孕婦佩之轉女爲男入藥炒黃色或炒熱可熨諸風
蠶退乃眠起時所退皮也主血風益婦人傅疔腫入藥微炒
蠶退紙謂之蠶連平主吐血鼻洪腸風瀉血崩中帶下赤白痢牙宣牙癰喉痺口瘡俱燒灰存性蜜丸含化或乾敷患處小兒走馬疳入麝少許貼患處
繭殼繰絲味甘平無毒口乾消渴者可用此煎湯探吐畏吐者細細飮之此物屬火有陰之用能瀉膀胱水中相火引淸氣上朝於口
蛤蚧鹹平有小毒肺虛勞嗽幷喘促壯元陽辟傳屍邪更通月水下淋瀝
生城墻或大樹間首若蝦蟆背有細鱗長四五寸尾與身等形如大守宮雌雄相隨常自呼其名曰蛤蚧最護惜其尾或見人欲取之自嚙斷其尾凡採者須設法存其尾則力全補肺虛勞嗽有功治久嗽不愈肺間積虛熱久則成瘡故嗽出膿血曉夕不止喉中氣塞胸膈噎痛上氣喘急辟傳屍邪氣鬼物壯元陽通月經利水道下石淋
去頭足酒洗去鱗鬣內不淨酥灸用雄者口大身小雌者口尖身大入藥亦須兩用或男用雌女用雄口含少許奔走不喘者眞
桑上螵蛸能補腎專攻遺溺及遺精白濁疝瘕皆可用炮熟免令瀉病生
螗蜋逢木便産一枚出子百數惟産於桑木上得桑之津氣者爲佳味鹹甘氣平無毒主五臟虛損腎衰陰痿夢寐失精或漏精自出遺溺白濁及孕婦小便不禁不可缺也久服養神氣益精生子又主女子傷中疝瘕血閉腰痛通五淋利水道
熱水浸淘七遍焙乾炮令黃色免令作瀉或略蒸過用亦好畏旋覆花得龍骨療泄精
緣桑螺似蝸牛黃小雨後好緣桑葉主脫肛燒末以猪脂和敷脫肛立縮
伏翼味鹹平無毒主兒鬾病明眼目止久嗽又通五淋常服延壽無憂辱夜明砂辛寒治疳更療癧瘡子死腹
卽蝙蝠也夜直庚申乃伏翼善服氣能壽主小兒鬾病取血滴目令人夜視有精光止久嗽上氣治五淋利水道久服令人喜樂媚好無憂延壽兼治金瘡出血內瘻立夏後採山谷及古屋間者陰乾重一斤色白倒懸者佳先拭去肉上毛及腸肚觜脚然後用酒浸一宿取出以菫精自然汁塗之灸令焦乾莧實雲實爲使
夜明砂又名天鼠屎無毒小兒無辜疳熬搗爲末拌飯喫治瘰癧略炒爲末茶調服子死腹中燒灰酒下兼治面黑面癰皮膚洗洗時痛腹中血氣破寒熱積聚除驚悸五瘧
白石英味甘辛溫止咳暖胸住渴煩療肺痿癰除諸痺利水强陰定魄魂
石色白而有英華無毒暖胸膈者胸膈久寒也兼治風寒濕痺利小便補五臟
大如指長二三寸六面如削白徹光亮者上有五色惟白紫二石入藥火煆醋淬七次水飛用
紫石英甘辛氣溫溫胃補心益下元專救婦人絶産育風寒病入子宮存
色紫無毒入手少陰足厥陰經除胃中久寒溫中生養肺氣主咳逆上氣心腹痛寒熱邪氣補心氣虛安魂魄定驚悸風癎瘈瘲塡下焦補元氣不足輕身延年又治女子風寒在子宮絶孕十年無子兼治癰腫等毒醋淬爲末生姜米醋煎敷之
火煆醋淬七次細硏水飛用長石爲使畏扁靑附子忌鮀甲黃連麥句姜得參苓芍藥共療心中結氣得天雄菖蒲共療霍亂
磁石鹹寒能吸鐵起痺開聾通關節益腎壯陽補絶傷散核消癰除煩熱
磁慈也吸鐵聯屬若慈母戀兒也無毒主周痺凡痺隨血脈上下不能左右去者爲周痺及風濕肢節中痛痠身强筋骨不利又治耳聾目昏通關節養腎臟壯陽道止白濁補絶傷令人有子散頸核鼠瘻咽痛除滿煩大熱及小兒驚癎消腫毒醋調敷疔腫立驗小兒誤呑鐵鍼銅錢取棗核大鑽孔線穿令呑鍼自出
能懸吸鍼虛連三四者佳火煆醋淬九次細硏水飛或煉汁飮之但久服必有大患柴胡爲使惡牧丹莾草畏黃石脂殺鐵毒
陽起石鹹溫無毒治男陰痿最有功主女瘕癥腹內痛止崩漏下煖子宮
生陽起山性善升能助人陽氣主男子下虛陽衰乏陰痿不起莖頭寒陰下濕痒臭汗煖腰膝治女人子臟中血瘕癥結寒熱腹痛月水不定崩中帶下子宮久冷無子兼治冷濕痺風消水腫久服令人有子
形如狼牙色白明瑩者佳火煆醋淬七次細硏水飛用桑螵蛸爲使惡澤瀉菌桂雷丸蛇退畏兎絲子忌羊血
石鍾乳甘溫性悍補肺治咳氣逆亂腎陽衰竭脚弱疼下乳通關須煉煆
石鍾靈氣滴下津液如乳東垣云鍾乳粉補肺氣兼療腎虛主寒嗽咳逆上氣出聲音補虛損益精澁精强陰壯陽下焦傷竭脚弱疼冷無子精淸者可入補藥中兼服之又通百節利九竅下乳汁丹溪云此慓悍之劑可用於暫而不可久唐時惑於方士服食長生之說柳子厚又從而述美之習以成俗迨宋及今且唐本註云多服發渴不煉服之令人淋況石藥氣偏不問冷熱有毒鍾乳又偏之甚者經曰石鍾乳之氣悍可不信諸
生少室山谷及道州江華縣明白光潤輕鬆色如煉硝石者佳凡修半斤用沈香零陵香藿香甘松香白茅香各一兩以水煮一伏時然後用甘草紫背天葵汁各二兩再煮一伏時取出慢火焙乾細硏　篩過却入乳鉢中硏三日夜勿歇然後用水飛澄了日乾再硏二萬遍點末臂上便入肉不見爲度蛇床子爲使惡牡丹磁石牡蒙畏黃石脂
已上治虛寒通用
殷孽
卽鍾乳根盤結如姜味辛溫無毒主爛傷瘀血洩痢寒熱鼠瘻癥瘕結氣脚冷疼弱下乳汁惡防己畏朮
孔公孽
卽殷孽牀色靑黃中有孔味辛溫無毒主傷食不化欲眠腰冷膝痺毒氣瘕結邪氣出聲音利九竅下乳汁治惡瘡疽瘻痔男子陰瘡女子陰蝕木蘭爲使惡細辛忌羊血此二孽止可浸酒及煮服不入丸散
白堊
卽畫工所用白土也味苦辛溫無毒主女子寒熱癥瘕子宮冷月閉陰腫漏下無子澁腸止痢及痔瘻洩精水臟冷鼻洪吐血久服傷五臟令人羸瘦
火煆硏鹽湯飛過浪乾　免澁結人腸
鵝管石
形如鵝管色白味甘平無毒專主肺寒久嗽痰氣壅膈兼治疳瘡
煆硏
鉤吻
得太陰之精食之鉤人喉吻味辛溫大毒主中惡風咳逆上氣水腫癥積除脚膝痺痛四肢拘攣殺鬼兒疰蠱毒金瘡乳痓惡瘡疥蟲殺鳥獸誤中其毒以桂心葱葉沸湯解之忌冷水
搗自然汁入膏中用勿誤餌之
女菀　
味辛溫無毒主風寒洗洗霍亂洩痢腸鳴療肺傷咳逆出汗久寒在膀胱支滿驚癎寒熱百疾
王孫　
味苦平無毒療百疾補虛益氣主五臟邪氣寒濕痺四肢痠疼膝冷痢疾金瘡破血生肌止痛
合歡
花上半白下半肉紅散垂如絲樹似梧桐枝柔葉繁互相交結每一風來輙似解了不相牽綴樹之階庭使人不忿其葉至夜而合故又謂之夜合花味平無毒主安五臟利心志耐風寒令人歡樂無憂久服輕身明目丹溪云合歡屬土而有水與金補陰之有捷功也兼治撲損疼痛
皮主肺癰唾膿心胸甲錯又能殺蟲續筋骨煎膏消癰腫葉汁可洗衣垢
白棘
味辛寒無毒然有鉤直二種直者主虛損陰痿精自出補腎氣益精髓止尿血鉤者主心腹痛喉痺癰疽痔漏瘡腫潰膿止痛決刺結
或煮或燒灰存性用
藥實根
味辛溫無毒主寒濕邪氣諸痺疼痠續絶傷補骨髓
子主破血止痢消腫除蠱疰蛇毒
甘松香
味甘溫無毒主冷氣卒心腹痛脹滿下氣兼治面黑風疳齒䘌野鷄痔用合諸香得白芷附子良
又有三奈性味頗同入諸香藥料鮮入丸散
紫稍花
按本草龍與鹿遊於水邊遺瀝粘着木枝如蒲槌狀色微靑灰味甘性溫主陽衰陰痿
樗鷄
生樗木上形類蠶蛾但頭足微黑趐有一重灰色一重深紅五色具腹大者佳又名紅娘子味苦平小毒主陰痿益精補中下氣强志輕身生子好色又治心腹邪氣腰痛行瘀血血閉不可近目
七月採曬乾微炒
蜻蜓
六足四翼靑色大眼者良餘色及纏腰有綠者不用微寒無毒主强陰止精壯陽煖水臟
去趐足微炒一云卽靑娘子
已上治虛寒雜用
主治各經寒藥
肝氣吳茰血當歸心氣桂心血當歸脾氣吳茰血當歸肺氣麻黃血乾姜　腎氣細辛血附子膽氣生姜血川芎大腸氣白芷血秦艽小腸氣茴香血玄胡三焦氣附子血川芎膀胱氣麻黃血桂枝心胞氣附子血川芎
已上諸藥治上中下三焦內寒兼治濕寒之劑古菴云右五品藥性乃治風熱濕燥寒五氣切要之劑除治風通行外治熱門宜與治燥門兼用治濕門宜與治寒門兼用熱燥屬陽寒濕屬陰故也蓋瘦人血虛多熱燥肥人氣虛多寒濕仔細分類治之
外集卷三上
傷寒序
欲識傷寒之義者先正傷寒之名百問云冬曰傷寒春曰溫病夏曰熱病通而言之爲傷寒者何哉
蓋邪之所湊其氣必虛冬月陽氣不密以致寒邪觸犯其卽發而爲病者名曰傷寒其不卽發至春感溫氣而發者名曰溫病至夏感熱氣而發者名曰熱病溫熱雖發於春夏而其受病之因隔冬寒毒藏於肌骨而自裏發之故通而言之爲傷寒也
仲景傷寒立論萬世典也河間溫暑補方三時用耳至於傳經直中分別陰陽雜證乃丹溪之獨見傷寒大義如此然西北風高傷寒者多東南地燠內傷者多是以東垣又作內外傷論以辨之傷寒之書至此可謂全且備矣奈何今之醫者或讀傷寒一二而不理會雜病內傷或竊內傷雜病一二而不理會傷寒主傷寒者專一發散主內傷者專一溫補內外莫辨殺人慣矣陶節菴曰醫者不可一日不讀傷寒以活心源愚謂讀傷寒而不讀三子之書亦不足以活心源噫三世四家之書缺一不可
萬曆己卯初夏
病機外感溫暑傷寒
河間劉先生溫暑纂要
諸風掉眩乃肝木
掉搖也眩昏亂旋運也由風木旺甚生火風火屬陽陽主乎動兩動相搏爲之旋轉
痛痒瘡瘍心火屬
人近火氣者微熱則痒熱甚則痛附近則灼而爲瘡皆火之用也痒者美疾也故火旺於夏而萬物蕃美或云痛爲實痒爲虛非謂虛爲寒也正謂熱之微甚也痒得爬而解者爬令皮膚辛辣而屬金化辛能散故也瘡瘍屬熱而出膿水猶肉果熱極則腐潰而爲水反兼水之化也
濕腫滿本脾土經
地之體也土濕過極則痞塞腫滿物濕亦然故長夏屬土則庶物隆盛也
氣膹鬱痿肺金伏
膹謂膹滿也鬱謂奔迫也痿謂手足痿弱無力以運動也大抵肺主氣病則其氣膹滿奔迫不能上升至於手足痿弱不能運動由肺金本燥燥之爲病血衰不能榮養百骸故指得血而能攝足得血而能步秋金旺則霧氣蒙鬱而草木萎落病之象也萎猶痿也
寒之收引腎水鄕
收歛引急寒之用也故冬寒則拘縮矣
五運主病樞要目
諸暴强直支痛裏急筋縮緛戾本足肝膽二經厥陰風木之氣
暴卒也强直堅勁也支痛支持也謂堅固支持筋縮不柔而痛也緛縮也戾乖戾也謂筋縮裏急乖戾失常而病也然燥金勁切木病反兼金化此亢則害承乃制也況風能勝濕而爲燥也風病勢甚而成筋緩者燥之甚也故甚者皆兼於燥也
諸病喘嘔及吐酸暴注下迫轉筋難小便渾濁血溢泄瘤氣結核瘍疹斑癰疽吐下霍亂證膹鬱腫脹鼻塞乾鼽衄淋秘身發熱惡寒戰慄驚惑間笑悲譫妄衄衊汚腹脹鼓之有聲和少陰君火手二經眞心小腸氣之過
喘火氣甚則氣盛而息粗也嘔胃膈熱甚火炎之象也吐酸木味爲酸如飮食熱則易於酸矣暴注卒瀉火性速故也下迫裏急後重也火燥能令下焦急迫也轉筋熱燥於筋而自轉也小便渾濁寒則水淸熱則水濁溢血出於上竅泄血出於下竅瘤氣赤瘤丹瘭熱氣勝也結核熱氣鬱結瘍有頭小瘡也疹浮小癮疹也癰淺而大疽湥而惡吐下霍亂熱氣甚則傳化失常或下水糓不及變化膹胸膈憤悶或引背痛也鬱熱極則腠理鬱結而氣道不通也腫脹陽熱太甚則腫滿䐜脹鼻塞寒主收歛故陽氣不通鼽鼻出淸涕衄鼻出血淋熱客膀胱秘大便澁滯熱能耗液故也發熱惡寒邪在表也戰慄火熱過極反兼水化恐則傷腎水衰故也驚心卒動而不寧惑昏惑而志不一笑火盛喜發悲火盛凌金金不受制故發悲譫多言也心熱神亂則言妄出妄狂妄也心熱神昏則目無所見衊汚鼻出紫黑血也腹脹鼓熱甚則氣盛脹滿如鼓
痓與强直積飮滯霍亂中滿諸隔痞體重吐下胕腫痿肉如泥之按不起太陰濕土二足經脾與從中胃之氣
痓痙也强直謂强項也太陽經中濕令人項强有剛柔之分積飮留飮也痞否也謂氣不升降也隔阻滯也腸胃濕甚則傳化失常中滿濕則令人中焦滿也吐下霍亂謂腸胃濕飮相兼故也體重淸陽爲天濁陰爲地濕土爲病體重宜也胕腫濕勝於下也肉如泥按之不起濕勝於身也
諸熱瞀瘈筋愓愓悸動搐搦瘈瘲極暴瘖冒眛躁擾狂罵詈驚駭氣上逆胕腫疼酸嚏嘔瘡喉痺耳鳴聾欲閉嘔涌溢食下不能目昧不明瞤瘈翳或禁慄之如喪神暴病暴死暴注利少陽相火手二經心胞絡與三焦氣
瞀神昏而氣濁也瘈熱令肌肉跳動暴瘖卒瘂也火盛剋金不能發聲冒昧昏憒也跳擾熱盛於外手足不寧也狂謂乖越禮法而失常也或登高棄衣熱極故也罵詈言之惡也心火熱極則發惡言也驚駭君火化同氣逆衝上火氣炎也胕腫熱勝於內也疼酸火盛制金不能平木嚏鼻中因痒而噴作聲人以紙撚擾鼻而嚏作擾動屬火鼻屬肺金故也喉痺熱客上焦耳鳴熱衝聽戶聾水衰火盛氣道閉塞嘔涌不下熱盛火炎之象目眛熱極則昏瞤瘈肉跳也禁冷也慄戰慄也如喪神守火極而似水化也暴病死火性速也
諸澁枯涸閉乾勁揭皴起陽明之燥金肺與大腸氣
澁遍身澁不滑澤也枯不榮生也涸不通流也乾不滋潤也勁不柔和也皴揭皮膚開裂皆血液病耳
上下水液出淸冷癥瘕㿗疝堅痞病腹滿急痛利白淸食已不飢吐利腥屈伸不便與厥逆厥逆禁固太陽經腎與膀胱爲寒水陰陽標本六氣裏
上下水出淸冷寒則水自澄淸癥氣聚之積或聚或散無有常處也瘕血結之塊蓋由女子月水沈滯久而成瘕也亦有熱者當以標本明之㿗疝足厥陰受寒則陰腫也堅痞腹滿急痛如水寒則氷硬如地下利淸白水寒則淸淨明白食己不飢胃寒則不能消糓吐利腥穢水甚不能制火肺金自盛故水腥也屈伸不便厥逆禁固謂手足踡攣而冷
一十八劑
輕調緩淡淸暑濕解和平火奪寒竝補甘溫澁與榮隨證選用眞有古人不傳之妙乃補仲景之遺亡也非不遵桂枝麻黃之謂也一說淸平之世同水化也雖辛熱之藥不生他證擾攘之世同火化也若用辛熱之藥則發黃出斑變壞之病作矣蓋人內火旣動外火又侵所以辛熱發汗不如辛溫辛溫又不如辛凉藥也
輕劑防風通聖散
合益元散名雙解散在表當汗者俱宜連進數服必愈不解者病已傳變
淸劑凉膈散
汗吐下後無異證者用下早遂成結胸虛痞或合天水小柴胡
解劑小柴胡湯
半表半裏者用或合凉膈
緩劑大柴胡湯
裏微熱者用或合解毒湯
寒劑大承氣湯
裏大熱者用表裏大熱合大柴胡湯裏熱甚表熱漸微者合解毒湯
調劑調胃承氣湯
裏熱無脹滿者用
吐瓜蒂散
胸滿喘嘔陽脈緊甚者用
甘劑天水益元散
傷寒餘熱以此調之
火劑黃連解毒湯
暑劑白虎湯
中暑自汗者用半表半裏者用或加蒼朮發汗熱不解脈尙浮者用解之或裏熱內盛陽厥極皆因失下而成此證但進凉膈天水合而爲一調合陰陽洗滌臟腑則其他證自不生矣
淡劑五苓散
中暑白虎解後多服或合天水
濕劑三化神佑丸
奪劑三黃丸
補劑防風當歸散
平劑四君子湯
榮劑四物湯
澁劑胃風湯
溫劑理中湯
和劑平胃散
結胸大小陷胸湯丸
發斑凉膈散
加當歸胸緊加枳殼桔梗
心煩不眠梔豉湯
發黃茵陳湯
調五苓散
煩渴凉膈散
合去桂五苓散益元散
痓承氣湯
合解毒譫語發狂者竝用
已上一十八劑二十四方四十四味藥品調治溫暑初證雜證餘證及雜病痰火濕熱曲盡其妙男婦俱同
仲景張先生傷寒纂要
詳傷寒論百問百證歌活人書活人大全及今陶氏六書王氏家寶與各名家惟陸氏傷寒未覩其書
嘗聞病皆起於傷寒治莫精於仲景一百一十三方如水有源◉不過汗吐下滲和解溫補總方以變化之也三百九十七法如衣有領◉不過陰陽表裏虛實而已惜乎全書亡而後益支離記性拙而聊從簡省姑以六經言之
太陽則頭疼身熱脊强
此太陽正病也以後凡言太陽證卽頭疼身熱脊强也凡言表證者亦卽太陽證也各經倣此陽從下起三陽之長曰太陽脈尺寸俱浮浮緊傷寒浮緩傷風太陽受病當一二日發以其脈上連風府故頭項背腰脊强頭者諸陽之會氣病則麻血病則痛身熱者寒客皮毛鬱閉其陽而後發熱陽雖人身正氣鬱則爲邪爲熱熱雖甚不死蓋傷寒始於寒而終成於熱也惟不發熱而但惡寒者邪發於陰也或熱多寒少或不大便而泉淸頻數或熱結膀胱溺澁或汗多溺難或汗後不解或汗漏不止或過經不解或蓄血發黃或喘或嘔皆太陽所主
陽明則目痛鼻乾不眠
陽爲明夾於二陽之中陽氣盛極故曰陽明脈尺寸俱長長而微洪經病長而沈數腑病太陽脈靜則不傳如脈數急欲吐者此寒邪變熱傳於陽明當二三日發以其經中客邪故目痛鼻乾身熱者陽明主肌肉邪甚則身前皆熱不眠者煩盛津乾胃氣不和也太陽未罷者發熱惡寒太陽己罷者不惡寒而反惡熱煩渴作嘔津乾便鞭或卽狂言謂之正陽明少陽陽明脇滿不大便而嘔或瘀血發黃或下血譫語或胸煩懊憹皆此經所主然亦有裏寒下利或寒氣結積而爲痼瘕者不可不知
少陽耳聾脇痛寒熱嘔而口爲之苦
少初也陽氣初嫩亞於陽明故曰少陽脈尺寸俱弦弦而滑數者陽極發厥弦而和者病欲散少陽受病當三四日發以其脈循脇絡於耳故風熱上壅不利則耳聾脇痛寒熱往來不食嘔而口苦乾目眩若不嘔吐而能食者爲三陰不受邪也若身無大熱躁悶者陽去入陰無疑矣似瘧婦人血結皆此經所主
太陰腹滿自利尺寸沈而津不到咽
陰從天降首曰太陰在陽爲表在陰爲裏邪在表則見陽脈邪在裏則見陰脈故尺寸俱沈沈實有力當下沈細無力當溫太陰受病當四五日發以其脈布胃中絡於咽嗌故腹滿或痛而嗌喉下乾燥或大便不通小便如常或自利手足溫而渴者爲傳經腑熱或自利不渴手足冷者爲直中陰經或因內傷飮食冷氣入脾必腹痛胸膈不快然太陰乃三陽之終三陰之始陽經表證未盡宜汗半表裏胸滿多痰宜吐傳經裏熱宜下直中陰經宜溫調脾勝邪正在此關
少陰舌乾口燥
次於太陰故曰少陰脈尺寸俱沈沈實有力當下沈微無力當溫少陰受病當五六日發以其脈起於足心貫腎絡於肺繫故舌乾口燥而渴或自利淸水心痛腹脹或大便閉鞭不欲厚衣者皆熱入裏之深也若厥逆畏寒欲吐不吐腹痛自利小便白色或乾嘔亡陽咽痛脈微欲寐者乃陰毒入臟之深也或下利體痛咳嘔者水氣也或飯食入口則吐脈弦遲厥逆心下實者不可下也宜吐之或脈沈發熱者汗之蓋初得病直攻少陰不先自太陽傳次而入也
厥陰煩滿囊拳
厥陰者陰盡則變而厥逆生蓋傳經至此己盡無復可傳再傳則逆于手經矣脈尺寸俱沈沈實有力當下沈遲無力當溫浮緩者病自愈厥陰受病當六七日發以其脈循陰器絡於肝故脣靑舌卷或煩滿者胸中氣滿急也或囊拳者陰囊縮也在女子則陰戶急痛引小腹此傳經厥陰風熱毒深於內也肝木移熱尅脾脾受賊邪五臟六腑皆困榮衛不通耳聾囊縮而厥水漿不入不知人則死速下以救五死一生或下利譫語者內有燥屎也仍宜下之或嘔而發熱者和之或發熱惡寒如瘧囊不縮脈微浮微緩胃之脈脾氣旣全不受賊邪榮衛將復水升火降寒熱作而大汗解矣或下利腹脹身疼者當先救表而後溫裏若下利淸榖大汗出而厥四肢疼小腹拘急或乾嘔吐沫或氣衝心痛發熱消渴吐蛔皆厥陰寒證也宜溫之已上正文六言乃萬病之祖非得之內經不能六言包括無遺如此凡言六經所見之證卽此三陽三陰經證也雜病亦然
經絡難拘日數
經云一日足太陽膀胱之經二日足陽明胃之經三日足少陽膽之經四日足太陰脾之經五日足少陰腎之經六日足厥陰肝之經又云傷寒不加異氣不傳經者七日足太陽病衰手太陽受之頭痛少愈八日足陽明病衰手陽明受之身熱少歇九日足少陽病衰手少陽受之耳聾微聞十日足太陰病衰手太陰受之腹減如故則思飮食十一日足少陰病衰手少陰受之渴止舌乾己而嚏十二日足厥陰病衰手厥陰受之囊縱少腹微下大氣乃止病再傳六經有自安者活人云一二日可發表而散三四日宜和解而痊五六日不解便實方可議下此皆論其常耳解惑論云病人有虛實邪氣有遲速豈可拘於日數日雖多尙有表證而脈浮數猶當發汗日雖少己有裏證而脈沈實卽當下之但隨證虛實與脈而汗下之陶節菴云但見太陽證卽用麻桂汗太陽見少陰證卽用理中溫少陰見陽明證卽用承氣下陽明見眞寒證直入陰經卽救眞寒此最活法有循次傳者天運主氣者初氣厥陰風木二氣少陰君火三氣少陽相火四氣太陰濕土五氣陽明燥金六氣太陽寒水人生順受其氣病則逆其氣而傳變自下而上自外而內究其所以然者陽主動而位外陰主靜而位內人身膀胱氣血之會自頭背至足無所不主故風寒每先犯之其次胃氣流行無息自鼻腹至足皆其所主故太陽行督而交任必及於陽明也又其次少陽淸氣主行榮衛脇肋身側皆其所主故胃邪必移於膽部此三陽皆身之外而動者故爲表至於太陰人身五臟脾爲死陰至靜不動其所消食者全賴胃氣升降故自少陽脇肋下肚腹宜乎先入太陰也其次腎主受米糓之精而至靜惟子時濁氣一動而己故自中腹移至臍腹必及於腎也又其次肝惟主散血藏血而極其凝靜者故入裏之深至於小腹而下行己極乃復上行於手經此天然之序不可亂者如此若夫太陽自傳於本者作渴溺澁因誤滲也太陽倂傳陽明者當用麻黃而反用葛根以引之也太陽越經傳少陽者當用麻黃而反用柴胡以引之也太陽傳少陰者當用桂麻而反下以陷之也太陽傳太陰者當用桂枝而反下以入之也此醫之誤而亂其傳之序也又有太陽卽傳厥陰頭頂痛甚二經脈絡相接同督脈而上行也有太陽傷風以致陰血自燥熱蓄膀胱逆傳小腸與心謂之寃熱有風寒自背入者直中太陽少陽自面入者直中陽明有首尾只在太陽經而不傳諸經者有間傳一二經者有不傳而罷者有不罷再傳者有不自陽經直中陰經者此邪無定體不可拘於日數也活人云六氣之邪乗虛之經得之
標本須明後先
標者梢末本者根本以主言之各經絡爲標各腑臟爲本如太陽經爲標膀胱爲本餘倣此以客邪言之先受病爲本次受病爲標標本相傳治其急者請詳言之太陽膀胱爲本故頭疼脊强小腸爲標與心爲表裏故發熱冬月麻黃桂枝餘月九味羗活湯陽明大腸爲標與肺爲表裏故微惡寒發熱爲經病葛根解肌湯渴而有汗不解者白虎湯胃爲本目痛鼻乾潮汗閉澁滿渴狂譫爲腑病調胃承氣湯少陽三焦相火爲本遊行一身故微熱膽爲標耳聾脇痛寒熱嘔而口苦緣三焦無形膽無出入之路故從中治標本俱小柴胡湯太陰肺爲標咽乾身目黃脾爲本腹滿痛謂之腑熱咽乾腹滿手足溫者桂枝加大黃湯或大柴胡湯身目黃者茵陳湯胸滿者瓜蒂散如自利不渴或嘔吐者屬臟病理中湯丸少陰心爲本故舌乾口燥或遶臍硬痛或心下硬痛或下利純淸水或譫語便閉小承氣湯腎爲標面寒如刀刮脣靑不渴吐利胸腹絞痛四肢厥逆指甲黑踡臥身如被杖古姜附湯厥陰心胞絡爲標故舌卷厥逆冷過肘膝吐沫嘔逆不渴小腹絞痛者爲寒三味參萸湯四順湯肝爲本主男子囊縮女人陰挺乳縮或手足乍冷乍溫大便實消渴煩滿者屬熱大承氣湯似瘧不嘔二便自調者必自愈不愈脈遲有汗者小建中湯脈濇無汗者桂麻各半湯其囊乳縮證寒證亦有之此萬法之祖也學者於此而一悟焉則病機到手矣自非仲景玉圅內秘其孰能與於斯乎此後汗吐下溫和解諸方不甚詳載止言宜汗宜吐宜下宜和悟之
寒傷榮而風傷衛太陽爲之首爾
榮行脈中在血脈其病深衛行脈外在皮膚其病淺榮血陰也陰主閉藏故寒喜傷榮而無汗衛氣陽也陽主開泄故風喜傷衛而有汗然豈獨太陽爲榮衛之會而有風寒之別乎陽明善飢爲傷風不食爲傷寒少陽耳聾胸滿而煩爲傷風口苦咽乾目眩爲傷寒三陰傷風但四肢煩疼耳太陽爲之先者傷寒因腎水虧損至春木無生意故發爲溫病至夏絶生化之原發爲熱病所以太陽少陰二經受病最多最先
經可解而腑可下陽明爲之主焉
表多裏少爲在經宜淸肌解表裏多表少爲在腑宜和肌通裏蓋陽明標雖主肌而其本則胃也然豈獨陽明爲十二經之長而有經腑之異乎仲景曰三陽受病未入于腑可汗而己三陰受病己入于腑可下而己則三陰亦在經者仍宜微汗之蓋榮衛屬太陽主皮毛胃腑屬陽明主皮膚之下肌肉之上及腸胃也胸脇屬少陽主血榮百節流行三部臟屬三陰主筋骨幷兩足故太陽爲陽證之表胃爲陽證之裏若但以臟腑而分表裏則腑爲表臟爲裏若合榮衛臟腑而分表裏則表者榮衛之所行裏者胃府之所主而臟則又深於裏但病入胃則亦不更傳不可不知
少陽原從乎中治禁汗禁下
少陽居太陽陽明之中半表半裏禁汗恐犯太陽禁下恐犯陽明禁滲恐生發之氣陷入陰中只宜和之以小柴胡湯犯三禁則變不可勝他如太陽經禁下與滲犯之則動血熱入裏而難解陽明經禁汗與滲犯之則竭津血蓄下而如狂益津液者連鬚葱白湯是也又下證中治見合病
三陰利用乎變法有中有傳
三陰最不可執有宜下者有宜溫者自三陽氣分傳入三陰謂之傳經陰證傳非傳入脾腎肝也乃入三陰血分胃與大小腸之府也故仲景謂己入於府可下者是也若不自陽經傳來直中三陰之經初起厥逆腹痛自利不渴太陰自受寒也上證加之嘔吐少陰自受寒也又加之小便淸利厥陰自受寒也熱藥溫之猶恐或遲陰陽一差生死立判雖然傳經直中先賢發之盡矣然豈無傳變者乎假如傳經之際輕生者或被生冷或犯房慾或粗工猛施汗下眞氣衰弱陽證變爲陰證如俗所謂陽證歸陰仍宜直中寒證法治故內經止言傳變而不言直中者蓋言變則包直中今局方言傳陰傳陽則不是當言傳陽變陰庶乎傳經爲裏熱直中與變爲裏寒臨證參脈直中三陽傳經三陽病在於表脈浮長弦傳經三陰病在於裏脈沈數實直中三陰病在於經脈沈微緩此表裏虛實大分非專以陽爲熱陰爲寒也
謂傷足而不傷手則可以寒爲足之所司
手之六經主於春夏足太陽少陰正司冬令觸冒之者則二經受病其次則少陽厥陰繼冬而司春令至春分後方行溫令故風寒亦能傷之足陽明與冬本無與然寄旺四季寒熱溫凉之氣皆能傷之況表邪傳裏必歸脾胃而爲燥糞用湯藥下之而胃和矣
謂傳足而不傳手不可蓋熱爲手之所寃
人身之氣每日周行三百六十五骨節以應周天三百六十五度血亦隨氣運行腠理以爲一身動靜云爲之主所以一脈愆和百脈皆病況風寒中人先入榮衛晝夜循環無所不至豈間斷于手經哉七日不愈而再傳者乃足經移熱傳于手經如寃家之相摭也雖然手寃亦推本言耳上古止分三陰三陽而不分手足其意甚深況手足三陽同手走頭至足手足三陰同足走胸腹與手豈有經絡同而受病又有不同者哉卽如喘咳發熱分明手太陰太陽病也狂言譫語分明手少陰病也胸滿乾嘔耳聾分明手厥陰少陽病也認眞五臟六腑俱有表裏二證蓋人之情慾天之滛邪自然不齊故病多標本兼見假令脈弦面靑目痛筋急善怒心下滿者兼肝有風也脈洪面赤口乾善笑身熱者兼心有熱也脈緩面黃身重肢疼嗜臥者兼脾有濕也脈澁面白帶憂喘嗽下衄者兼肺有燥也脈微面黑善恐耳閉氣逆而泄兼腎有寒也凡邪出於外則爲腑爲表入於內則爲臟爲裏不拘何臟何腑表證必同歸於太陽裏證必同歸於陽明噫法無定用病有定體知此則百病機關一悟可了又何疑於手經之不受病耶
右一叚論六經正病
表可汗而裏可下
表證屬太陽凡見頭疼發熱惡寒淸便自調腰項脊强脈浮緊者卽是表證不拘日數多少便宜解表不宜下滲有汗爲表虛宜解肌無汗爲表實宜發汗但發汗亦有輕重不同古謂春夏宜汗者借天時而喩陽邪在外也其實春月陽氣尙微秋月陽氣欲歛俱不可大汗夏月天氣熱玄府開不必大汗冬月陽氣伏藏感冒輕者尤不宜汗惟傷寒重者時令嚴慄皮毛堅緻非大汗無由得散不得己而從權也至於陰證但厥無汗者妄汗動經則死或有表邪辛熱微汗以散之可也裏證始焉脈浮而大今則沈而數始焉惺而靜今則躁而動始焉頭疼發熱惡寒今則不惡寒反惡熱煩躁倍加胸連臍腹滿痛腋下掌心自汗濈濈以致胃乾糞燥大便不通小便赤澁口渴發狂譫語掀衣揭被揚手擲足六脈有力卽是傳經熱證又謂陽盛誤汗卽死或有初病卽見此證者不拘日數多少便宜通利失下則血氣不通而發厥矣抑又有說焉純乎表而裏無一毫病者當解表時勿攻裏純乎裏而表無一毫病者當攻裏時勿解表如表裏俱見或表多裏少表急裏緩則先治其表而後攻其裏或裏多表少裏急表緩則先攻其裏而後救其表也又表虛裏實則藥宜辛凉裏虛表實則藥宜辛熱皆以裏爲主內氣正而後可以治表雖莫急於內表亦不可緩也表裏虛實而醫之大分明矣
表裏半者宣吐與和
凡病或渴或不渴或胸中煩不煩或嘔不嘔或腹脇痛不痛或咳或心下悸或小便不利或有熱之證少陽所主也邪在表則多寒邪在裏則多熱邪在半表裏則寒熱往來邪在表則心腹不滿邪在裏則心腹脹滿邪在半表裏則胸脇滿邪在表則呻吟不安邪在裏則狂言亂語邪在半表裏則欲言不言邪在表則小便淸而易邪在裏則小便濁而難邪在半表裏或利或不利邪在表則不煩不渴不嘔邪在裏則煩滿而渴故或煩或嘔者邪在表方傳裏也若見耳聾脇痛寒熱嘔而口苦胸脇緊滿脈見弦數者卽是半表半裏脈大胸滿多痰者或挾宿食可吐百問云氣浮上部塡塞心胸頭痛多涎此吐證也內經云其高者因而越之脈雖大無頑痰者不可吐只當和解古謂春宜吐者順陽氣發生於上也秋冬宜下者順陽氣收歛於內也此亦道其常耳有病皆當從權
陽可寒而陰可熱
槪言之三陽經病卽陽證手之三陽從頭走足故頭疼身熱云云三陰經病卽陰證足之三陰從足走腹故腹痛自利云云然陰陽俱有表裏二證陽證表裏同歸於熱而己陰證表鬱似陽入裏則有傳經直中之殊大抵陽證之表發熱惡寒淸便自調面光聲亮鼻息往來如常手足溫陽證之裏脣焦舌燥爪甲紅活身輕易於轉側煩渴掀衣揚手擲足大便或閉或鞭小便或赤或澁脈浮洪數宜汗吐下和四法以治之陰證之表無熱惡寒面慘聲短鼻息往來氣冷手足厥逆陰證之裏脣紫舌卷爪甲靑黑身重難於轉側不渴引衣臥多踡足大便泄利小便淸白脈細沈微每與陽證相反蓋陽證自下而上故初起有頭疼陰證則無頭疼也陽證自外傳入故鬱而爲熱陰證則無身熱而反厥冷也陽證搖手擲足陰證則臥多踡足陽證內熱而渴陰證則不渴陽證二便閉陰證二便淸且利也惟有腹痛與嘔陰陽二證俱有然陰脈沈微凡言陽證多得之風寒暑濕邪生於太陽也凡言陰證多得之飮食起居喜怒邪生於少陰也故云傷寒挾內傷者十居八九此陰陽正病也
陰陽極者從治非訛
陽邪不深不能至于厥逆陰邪不甚不能至於煩躁此水極似火火極似水謂之反化亢極則害之義也陽證潮汗秘赤滿渴狂譫甚則斑血喘急然熱極忽然熱伏於內故身寒四肢厥逆狀若陰證但身雖冷而不欲近衣神雖昏而氣色光潤脈必沈滑而有力此陽極似陰也宜大柴胡湯下之或白虎湯竹葉石羔湯陰證厥冷吐利不渴靜踡甚則咽痛鄭聲然寒極忽然火浮於外發躁擾亂狀若陽證然身雖煩躁而引衣自蓋口雖燥渴而飮水不下脈必沈細無力此陰極似陽也宜通脈四逆湯從治者反攻也熱藥冷飮冷藥熱飮或熱藥爲君而佐以凉藥或冷藥爲君而佐以熱劑亦非判然如庸醫之差訛也借有熱病服熱藥而愈者必先寒冷藥過多寒病服寒藥而愈者必先服熱藥過多故耳若夫以寒治熱以熱治寒此爲逆治逆治者正治也正治之法人孰不知之乎
表裏俱無不可犯上犯下
傷寒頭痛寒熱表也口失滋味腹中不和或閉或泄裏也若四五日後以至過經十三日旣無表證又無裏證身微熱者虛熱耳小柴胡湯和之不可汗吐以犯上焦淸氣不可大下以犯下焦胃氣身熱目中不了了睛不和大便鞭者乃可大柴胡小承氣下之設或己下而脈數消糓善飢六七日不大便者瘀血證也
表裏俱有察其孰少孰多
表裏俱見必分多少治之脈浮而大爲表煩渴尿赤爲裏五苓散主之頭疼身熱便閉爲裏小便淸利爲表桂枝湯主之心滿不食便閉爲裏惡寒頭汗爲表小柴胡湯主之太陽病因下早而協熱下利心痞鞭者謂之表裏不解桂枝人蔘湯太陽病因下早而腹痛有積者謂之太陽太陰又謂之裏傳表桂枝加芍藥湯甚者加大黃太陽病下早利不止脈促喘而汗出表未解也葛根芩連湯脈弦胸滿者梔豉湯吐之通治表多裏少者白虎湯或合小柴胡湯裏多表少者五苓散或合小柴胡湯表裏俱急者防風通聖散大柴胡湯
當汗而下則爲瘀血懊憹痞氣結胸之患
太陽證脈浮緊者宜汗而汗之不解者再與汗之若失其汗則寒邪傳經當看傳過何經變出何病若應汗而反下滲表邪承虛內陷則熱蓄於裏變爲瘀血懊憹痞氣結胸等證
當下而汗則爲悸愓亡陽譫語厥竭之痾
裏證具而脈沈實者宜下若下後熱不退脈未和者猶當量虛實再下若失下則邪無從出又或應下而反汗之則津液內竭變爲動悸等證
不可汗諸虛咽瘡淋血壞證動氣與風溫風濕脈遲
可汗者脈證全在表也然太早太過則津液竭而變生焉有不可汗者諸虛損咽乾口燥咽痛瘡瘍淋瀝經水適至諸失血吐沫咳嗽壞證臍中上下左右動氣風溫風濕濕溫脈遲微濇弱者厥而脈緊者俱宜和解不宜汗若强發之病微者難瘥劇者言亂目眩而死
不可下諸虛咽腫嘔厥結胸動氣與脈浮脈虛帶表
可下者脈證全在裏也然太早太過則水糓脫而變生焉有不可下者諸虛損咽腫嘔吐厥逆結胸不轉失氣臍中左右上下動氣脈浮細虛微濇帶表惡寒等證下之則危隨宜以溫熱藥救之
陰虛挾火而脈數不可灸之者消
陰陽二毒及少陰證吐利及口和背惡寒脈微濇屬陽虛者宜灸陰虛挾火脈微數者不宜灸蓋外火能助內火火炎則下體必重痺骨焦肉消或因此遺精潮咳見紅皆火氣之所使也活人云凡灸後燒鍼後證與火邪發狂者同小柴胡加龍骨牡蠣治之
膈寒肢冷而脈微不可吐之者夭
膈上寒飮乾嘔少陰病也四肢冷胃虧也脈微下虛也誤吐內煩損傷元氣遂致不救者有之若應吐而反溫之則毒氣鬱結於胃而爲發狂等證
急下以救水存液之機甚微
傷寒熱氣入臟流於少陰之經咽路焦口燥渴腎水乾也熱病熱不己目睛不和亦腎水乾也皆急下以救腎水陽明發熱汗多或己汗不解腹滿痛及狂譫不大便者皆急下以存胃液傷寒脈弦而遲弦爲寒遲爲臟脈大而緊大爲陽緊爲寒俱謂之陽中伏陰急下以分陰陽又下利三部脈平心下鞭者內實也下利脈遲而滑或浮大按之反濇惡食者皆胃有宿食也但宿食忌巴霜只宜大黃蕩滌
急溫以和陽止嘔之功非小
脈沈厥冷膈上寒飮乾嘔或時頭痛皆寒氣上攻也急溫之三味參麝萸內寒己極厥逆吐利不渴靜踡陽和之氣欲絶六脈若有若無急溫之四逆湯凡言急者病勢己篤將有變革非若他病可以緩也他如太陽汗出不止汗後惡風汗後煩躁心悸身痛皆宜急用附子加於桂枝芍藥之類三陽脈遲腹痛建中湯當先施也但一服中病卽止傷寒之藥皆然
過經不解汗下從輕
傷寒六日傳經一遍七日當解再傳至於十三日以上不愈謂之過經汗下失宜以致邪氣留連不己神昏譫語胸滿潮渴隨其表裏證見而調之或從輕再汗再下如脈亂發躁尺寸陷者危如脈緩安睡邪未淨者正未復耳參胡芍藥湯調之有大便下利而脈和者知醫以丸藥下之停留餘熱凡過經氣虛或加異氣宜與壞證參看
尺遲暫補何忌
凡尺寸遲弱血少也不問風寒初證雜證俱忌汗吐下宜先以小建中湯或黃芪建中湯救脈如素實者小柴胡湯亦好俟脈不遲方可施治
發表攻裏溫裏之方扶陽助陰抑陰之義
此陰陽指表裏言病者爲虛不病者爲實表病裏和則邪出於外而爲陽虛陰盛故發表不遠熱而用辛甘之劑所以扶陽也裏病表和則邪入於內而爲陰虛陽盛故攻裏不遠寒而用酸苦之藥所以扶陰也若陰經自受寒邪則爲藏病投陰陽氣將脫急宜辛熱回陽抑陰故曰桂枝下咽陽盛則斃承氣入胃陰盛乃亡實實虛虛損不足而益有餘醫殺之耳此汗下之杼機
法以得中爲貴不及愈於太過
法謂汗吐下溫解五法各有不同汗有大汗發表微汗解肌以別輕重下有急下少與微和滲利以分淸濁溫有兼補者吐有宣湧探引或只寬利而不敢吐者和解則一而己或曰傷寒無補法熱氣得補復盛更復下之是重困也惟虛煩裏寒陰證不在此例得中者五法洞中懇劇太過者粗工猛進不及者中工從緩從輕凡傷寒汗下藥一服中病卽止不必盡劑與雜病不同傷寒不過汗吐下三證若用之得當有何傳變全在醫者精明審處之耳
證有似是而非不知寧可不治
傷寒題目未定之時不知有無風濕勞役痰食等項相兼似是而非最宜詳辨故不知者寧可不治班固有言曰有病不治得中醫倘一藥之誤悔將噬臍噫古以醫藥救夭札今以醫藥治其生治生可也而誤人於死豈不與謀怯者同哉愼之愼之
右一段論表裏陰陽汗吐下溫解五法
傷寒惡寒無汗而手足微冷
霜降後春分前人有衝斥道途履霜踢氷冒犯寒氣卽發爲病名曰傷寒必先惡寒頭痛甚鼻無涕其聲前輕後重口中和雖不食亦不惡食手足不熱病深重者必身痛發熱冬月麻黃湯輕淺者陶氏麻黃湯虛者人蔘順氣散三時羗活冲和湯小柴胡湯通用麻黃杏仁飮此專辨無汗爲傷寒蓋風暑濕皆有汗惟寒泣血無汗至於初證傳變雜證俱詳後段
傷風惡風自汗而手足微煩
傷風初證惟頭疼口和不惡食與傷寒同緣寒乃陰邪風乃陽邪所以傷寒鬱而後能發熱傷風卽能發熱傷寒手足微厥傷風手足背皆熱傷寒鼻無涕傷風鼻流涕其聲如自甕中出傷寒面慘身痛傷風面光身重傷寒無汗惡寒不惡風傷風有汗惡風不惡寒甚者自汗出不止洒洒惡風復嗇嗇惡寒冬月柱枝湯自汗小便數者芍藥甘草湯自汗小便利脚踡急者桂枝湯加參附輕者柴胡桂枝湯自汗渴而小便難者邪漸傳裏五苓散自汗不渴者邪在表茯苓桂甘湯三時防風冲和湯柴胡桂枝湯或敗毒散去茯苓鼻塞通關散通用柴胡半夏湯古立六經傷風方見後桂枝湯下但三陰藥皆辛熱似非傷寒家法仲景治傷寒傷風表證分有汗無汗裏證同於和解通利更無分別今詳桂附八物恐亦風邪直傷陰分其人素虛或房室後傷風則可若槪作表藥誤人多矣蓋傷風發表辛熱不如辛溫辛溫不如辛凉也或疑六淫仲景獨詳於風寒而略於暑濕且不及燥火何也蓋暑火同氣燥濕同源風寒傳變六經暑濕性偏著人五臟壯者氣行則己怯者乃着爲病故耳前所謂嗇嗇不足也洒洒洒浙也皆惡風之貌
治表裏急治裏表急陰同于陽爲兩感
兩感者半入於陽半入於陰陰陽兩感臟腑俱病一日太陽與少陰俱病頭疼爲太陽邪盛於表口乾而渴爲少陰邪盛於裏二日陽明與太陰俱病身熱譫語爲陽明邪盛於表不欲食腹滿爲太陰邪盛於裏三日少陽與厥陰俱病耳聾爲少陽邪盛於表囊縮而厥爲厥陰邪盛於裏也五臟六腑俱病欲治表而裏急欲治裏而表急必死之證但稟氣實而感邪淺者或挾異氣風溫風濕之類猶可救療所以仲景有治有先後發表攻裏之說法當審其表裏緩急虛實何如如表裏俱急者大羌活湯主之如陽證陽經先受病身體痛而不下利者爲表急先以葛根麻黃發表後以調胃承氣攻裏如陰證陰經先受病身體痛而下利不止者爲裏急先用四逆救裏後以桂枝救表陰陽未分者陶氏冲和湯探之古法一日太陽少陰五苓散主之頭痛加羌活防風口渴加黃栢知母二日陽明太陰大柴胡湯三日少陽厥陰危甚大承氣湯加川芎柴胡救之活人不分陰陽專用四逆桂枝先軰皆以爲謬大抵兩感脈從陽可治從陰難治
傷風見寒傷寒見風脈不合證而相反
先傷寒而後傷風者證傷寒也而見傷風之脈先傷風而後傷寒者證傷風也而見傷寒之脈此乃榮衛俱實故無汗而煩躁大靑龍湯不煩躁者桂麻各半湯通用大羌活湯九味羌活湯加人蔘大棗或神朮散香蘇散
三陽合病自利而汗下審在經入府
或一陽先病一陽隨病或二陽同病或三陽同病不傳者謂之合病自利者下利溏泄三陽合病寒邪甚而裏氣不和也氣行下則利氣逆上則嘔太陽合陽明自利惡寒者升麻葛根湯惡熱者白虎湯太陽合少陽自利者黃芩湯嘔者竝加半夏生姜陽明合少陽自利最重小柴胡合升麻葛根湯有宜下者本太陽病因汗下滲亡津液胃府燥實轉屬陽明謂之太陽陽明脾約丸潤之本少陽病因汗滲熱入胃府大便燥者大柴胡微下之本陽明經病熱盛傳入胃府謂之正陽陽明乃本經自病也宜調胃承氣湯從中治之蓋太陽少氣少陽少血惟陽明居二陽之中氣血俱多所以從中治陽明而不敢犯太陽少陽也又三陽合病面垢腹脹痛身重難轉側譫語遺溺口燥不仁大便難者白虎加蔘湯主之不可汗下亦中治法也有宜汗者表證頭疼惡寒未除爲太陽尙未過經尤宜發汗如太陽陽明喘而胸滿者麻黃湯太陽少陽麻黃湯合小柴胡湯通用九味羗活湯加石羔知母枳殼蓋在經則汗過經宜下也
三陽倂病可汗而攻通必傳胃歸根
倂者催倂逼迫之意始初二陽合病後一陽氣盛一陽氣衰倂歸一經獨重初證亦不解罷陽明倂太陽者太陽證未解陽明證又至麻黃湯合升麻葛根湯如太陽證重加太陽經藥陽明證重加陽明經藥後倣此少陽倂太陽者太陽證未解少陽證又至麻黃湯合小柴胡湯頭痛項强眩冒如結胸狀者亦宜通用九味羌活湯少陽倂陽明者爲木尅土難治小柴胡湯合升麻葛根湯柴胡升麻湯救之是倂病在表者皆可汗若太陽證罷乃入胃府者謂之傳經非倂也宜量體攻下舊云三陰無合倂二病然三陰亦有自相合倂者但非兩感必無陰經與陽經合倂之理
但聞疫癘能傳染
疫疾如有鬼癘相似故曰疫癘又曰時氣春應暖而反淸夏應熱而反凉秋應凉而反大熱冬應寒而反大溫非其時而有其氣凡感之者卽發頭疼身痛寒熱一方長幼病皆相似治與傷寒微異者春淸責肝升麻葛根湯夏熱責心二香散調中湯秋濕責肺白虎加蒼湯茵陳五苓散冬寒責腎萎蕤湯甘桔湯土旺四季隨經取之治與傷寒同者表證敗毒散半表裏小柴胡湯裏證大柴胡湯挾內傷者宜補宜散宜降人中黃丸是也經曰疫氣不拘於診更當於運氣求之凡入疫家用麻油服之或紙燃蘸麻油幷雄黃朱砂末探入耳鼻內最能避穢毒之氣遍滿鄕村善用如意丹亦妙
豈知正氣亦多愆
經曰春氣溫和夏氣暑熱秋氣淸凉冬氣冷冽以傷寒爲毒者以其最成殺厲之氣也其有傷於四氣留在何經而發何病大槪春傷於風夏必飱泄夏傷於暑秋必瘧痢秋傷於濕冬必咳嗽冬傷於寒春必痎瘧痎者二日一發瘧者一日一發秋傷於濕不卽發者及冬風寒相搏痰涎生而爲咳嗽冬傷於寒不卽發者及春溫氣相搏變爲溫病是四時正氣亦能愆和如此皆因發動之時逆推致病之源非受傷之時預擬今日之病故有久而消散不成病者豈可執一論哉但稍覺氣生於內心腹不快者不換金正氣散加減以正胃氣
春變爲溫夏變爲熱
溫病者春分後有太陽病發熱咳嗽身痛口渴不惡寒其脈弦數不緊右手反盛於左手蓋怫熱在內故也或散在諸經各取其經而取之熱病卽與溫病同但發在夏至後脈洪數熱渴更甚耳雖因冬時受寒伏於肌骨然人身隨天氣化春分則寒變爲溫夏至則寒變爲熱所以傷寒惡寒而不渴溫熱不惡寒而渴不惡寒則病非外來渴則自內達表熱鬱腠理不得外泄乃復還裏終是裏多表少間有惡寒者乃冒非時暴寒或溫暑將發又受暴寒非冬證之甚也法當治裏熱爲主而解肌次之亦有專治裏而表自解者誤下猶可誤汗則變爲嘔噦狂斑而死蓋溫熱在經而不在表安可例用傷寒汗法惟兼暴寒者乃可表裏雙解亦不敢用冬月辛溫之藥春溫表證天溫升麻葛根天寒柴胡桂枝湯太陽合少陽敗毒散合小柴胡太陽合陽明敗毒散合升麻葛根湯陽明合少陽升麻葛根湯合小柴胡湯半表裏小柴胡裏證大柴胡重者一時表裏俱發防風通聖散表裏俱熱大便自利者柴苓湯加山梔木通虛煩竹葉石羔湯變雜證悉同傷寒夏熱表證太陽九味羗活湯汗後煩渴脈洪大背惡寒者白虎加蔘湯益元散裏證大柴胡重者一時表裏盛發雙解散熱病脈細無力足冷已得汗而躁盛者此陰脈之極也必死詳溫暑門
晩發疑爲秋病質諸高明
先輩云淸明至夏至前太陽病者謂之晩發比之溫病稍輕蓋以感之輕者發之早感之重者發之遲從立秋至霜降有患太陽證者亦名溫病治法同溫熱但加燥劑於解肌藥中裏證一同傷寒但旣以三月至夏至爲晩發春分前又爲正傷寒不知春溫在於何月更考三月至夏至前名爲春溫則晩發當屬於秋矣立秋前後病者因濕熱而發處暑後病者因燥熱而發庶乎四時六氣備而不混而治之各隨其時耳大槪表證九味羗活湯梔子升麻湯裏證大柴胡湯加生地或導滯通幽湯變雜證者隨宜施治
冬溫總是時行加乎調燮
冬有非時之煖名曰冬溫與春秋暴寒暴溫總謂之時行氣與傷寒相似但脈不浮耳治法大同春溫表證萎蕤湯九味羗活湯入裏加大黃重者雙解散輕者加減調中湯
靜而得之爲中暑動而得之爲中暍
暑暍皆自汗煩渴脈虛面垢昏倦靜而熱傷心脾爲中暑與夏熱病相似但熱病脈洪緊中暑脈細數而沈動而熱傷太陽爲中暍脈浮似夏傷風但汗出惡風身熱而不渴者傷風也汗出惡寒身熱而渴者中暍也加之身痛且重者必夏月傷冷或澡浴水行皮中所致
中暍心腹疼痛霍亂吐瀉轉筋甚則發厥昏悶香茹散痰逆惡心惡寒者橘皮竹茹湯汗多渴而不惡寒者竹葉石羔湯暑濕相搏身痛頭痛煩渴惡心尿赤者五苓散濕盛胸滿者瓜蒂散吐之若小便已洒然毛聳口開前板齒燥黑肢厥小勞身卽熱者表裏俱病也白虎加參湯有濕者白虎加蒼湯和之切忌汗下鍼灸汗則惡寒下則內虛變淋灸則助火發熱
中暑發熱煩躁口渴者小柴胡湯加香茹瀉利口渴者香茹散合四苓散元氣素弱脈虛身倦者淸暑益氣湯昏憒不甦者葱餅熨臍
暴寒寒疫與伏藏已變之寒自是情違
春分至秋分暴寒曰寒疫非冬月傷寒比也三月四月或有暴寒陽氣尙弱爲寒所折病熱猶輕五月六月陽氣已盛爲寒所折病熱則重七月八月陽氣已衰爲寒所折病熱亦微傷之者其病與溫暑相似而治則殊者蓋溫暑伏寒自內而發寒疫自外而入宜調中湯爲主隨時氣候寒熱輕重而以辛凉辛溫之藥加減蓋折者折抑陽氣鬱而爲熱也感之輕而陽氣不爲所折未至發熱者當於感冒藥中求之
暴溫溫疫與過經不除之溫皆難汗發
春三四月間暴熱傷之者亦名溫病傷寒汗下過經不解者亦名溫病但當隨各經見證治之皆不宜汗下暴溫梔子升麻湯九味羗活湯過經和解散參胡芍藥湯
風溫喘渴多睡四肢不收若癱
太陽病發汗則身凉如發汗身猶灼熱者乃風溫也當春溫氣大行又感風邪所致惟風傷衛四肢緩縱不收若癱瘓然惟溫傷氣氣昏而鼻息不利語言蹇澁身熱自汗多眠治在心火肝木二經忌汗下鍼誤汗則身必灼熱甚則煩渴譫黃下則遺溺鍼則耳聾惟淸解肌表爲佳宜萎蕤湯敗毒散或小柴胡加桂枝微汗之渴甚者瓜蔞根湯痰喘者金沸草散加杏仁細辛五味子誤汗防己黃芪湯救之譫語獨語及直視遺尿者難治
濕溫胸滿妄言兩脛逆冷如雪
夏月先傷濕而後傷暑名曰濕溫濕與熱搏兩脛逆冷甚則遍身亦冷胸滿頭痛壯熱自汗若再發汗令人嘔聾身變靑色不語名曰重暍必死治在心火脾土茯苓白朮湯濕勝溺澁便利者五苓散除濕湯臟滑者朮附湯暑勝壯熱二便澁者香茹散六和湯便閉渴譫白虎加蒼湯
風濕頭汗身重而小便難
先傷濕而後傷風風先上受濕先下受風濕相搏風在外而濕在內大汗則其氣暴而內邪不能出故風去而濕存濕流入裏則病重微汗則其氣緩而內外之邪俱去或濕證去而風證未去者不久自解寒熱身痛麻杏薏甘湯體痛發熱小便不利麻黃湯加蒼朮肩背脊腰强痛者羌活勝濕湯腫痛微喘杏仁湯汗多漢防己湯虛者身重難以轉側桂枝湯加白朮身重昏迷自汗失音下利不禁者白通湯加白朮甘草身痛小便不利者甘草附子湯身重走痛者小續命湯去麻黃附子熱而重痛煩渴者敗毒散去柴胡人蔘加瓜蔞根小便自利及下利不止者死
寒濕頭汗身痛而大便泄
傷寒無汗寒濕相搏而有汗不能周身惟在頭耳身背强者表不利也證與風濕相似滲濕湯主之帶表五積交加散裏寒理中湯加附子寒多浮腫朮附湯妙
中濕二便乖而黃熏於肌膚
濕卽水也東南窊下風雨襲虛山澤蒸氣人多中濕濕在經則日晡發熱鼻塞在關節則一身盡痛在臟腑則淸濁混而大便濡泄小便反澁腹或脹滿濕熱搏則遍身黃如熏色輕者面目微黃而已誤下則爲喘噦誤汗則發痓而死惟利小便爲佳五苓散除濕湯主之小便不利大便反快者甘草附子湯二便利不發黃者朮附湯身痛鼻塞者黃芪建中湯中氣堅滿癃閉者枳朮湯加葶藶發黃見後
濕痺三氣合而痛歷乎關節
痺者痛也太陽病脈沈而細關節煩疼皮膚麻木自汗者防己黃芪湯無汗者五積交加散主之然濕氣四時有之兼風兼熱兼寒者隨證加減濕病古云三種實亦五種
寒濕重感成痓痙發時可驚
太陽病純傷風純傷寒則不發痓惟先傷風而後又感寒或先傷風而後又感濕過汗俱能發痓重發太陽汗大發濕家汗皆能發痓外證寒熱類傷寒但脈沈遲弦細搖頭露眼口噤手足搐搦項强背反張如發癎終日不醒爲異風性勁爲剛痓因重感寒或冷故無汗宜葛根湯加羗獨活防風濕性緩爲柔痓因先傷風故有汗宜桂枝湯加天花粉葛根其或痰塞氣盛則南星半夏白茯以消痰枳實陳皮紫蘇以順氣痰消氣順然後分剛柔治之通用小續命湯有熱去附子自汗去麻黃剛痓二三日仰面壯熱胸滿如結胸狀便閉脚踡臥不着席者大承氣湯下之輕者敗毒散小柴胡湯柔痓二三日不瘥汗多厥冷筋脈拘急者附子防風湯時發時止危者附朮散又有剛柔不分之痓身熱譫語似剛微厥便滑似柔宜小續命湯加生附子有汗下後乍靜乍躁偏左眼左手足牽搐者少陽痓也小柴胡加防風又血虛之人及産後傷風過汗破傷風證發痓俱不可純作風治四物湯加防風或八物湯去茯苓加黃芪羗活防風救之凡痓脈如雨濺散出指外者立死又戴眼反折瘈瘲汗出如珠或反張離席一掌許小兒離席二指許者皆死風熱痰火虛痓見雜病
寒氣重感變溫瘧發久則截
傷寒汗吐下後餘熱未淨重感於寒而變瘧或過經舊熱未解新感六淫之氣而變瘧皆曰溫瘧者俱先熱後寒故也寒多熱少或單寒者太陽邪變也柴胡桂姜湯熱多寒少或單熱骨節煩疼者陽明邪變也白虎湯加桂寒熱相等或先熱者少陽邪變也小柴胡湯渴者去半夏加天花粉知母寒熱大作戰慄汗出不散者太陽陽明合病也桂枝石羔湯服此後瘧愈甚者三陽合病也恐傳入陰經急用桂枝黃芩湯如傳入陰分從卯至午發而嘔吐大便閉者大柴胡湯下之從午至酉發而腹滿便閉者大承氣湯下之從酉至寅發而欲狂喜忘便黑者桃仁承氣湯微利之不敢下者梔子升麻湯傷寒與雜病瘧不同在此間有挾痰與食積嘔吐不食者二陳湯對金飮子尿澁煩渴或因瘴氣不伏水土者五苓散俱加黃芩柴胡此等瘧與雜病無大異日久熱發稍緩則截之痰飮在上膈欲吐不吐者瓜蒂赤小豆雄黃等分爲末水調五分服之以吐爲度或袪邪丸亦好久不愈者勝金丹老瘧丸以消之
霧露中於下焦名曰渾霧露中於上焦名曰潔
陰脈緊者霧露濁邪中於下焦少陰之分故曰渾因表虛裏微遂使邪中於陰爲慄令人足脛逆冷便溺妄出或腹痛下利宜理中湯四逆湯熱藥以散其邪陽脈緊或帶濇者霧露淸邪中於上焦太陽之分故曰潔令人發熱頭痛項强頸攣腰痛脛酸宜九味𦍑活湯加藁本或惡寒欲吐者藿香正氣散五積散仍量加藁本陰陽脈俱緊者上下二焦俱中邪也必吐利後脈不緊手足溫則愈若吐利後脈遲不食者脾胃虛而內停水飮也若脈陰陽俱緊口中氣出脣口乾燥踡臥足冷鼻涕出舌上胎滑勿妄治也又有陽病上行極而下陰病下行極而上上下必干中焦於是三焦溷亂內外氣塞以致上爲口糜嗢嚏下爲小便黃大便血凝如猪肝熱氣勝而脾胃不運榮衛凝滯則生瘡癰虛寒甚者脾胃獨弱下焦不約淸便下重臍築湫痛而死蓋臍爲生氣之源築痛生氣已絶
水證多嘔咳而頭汗惟在表也則身熱而心胸怔悸惟在裏也則身凉而脇腹滿堅
水陰也寒也或因飮食生冷或因洗浴過度內熱者得之卽自消爍內寒者得之卽自停蓄傷寒表熱與水氣相合者發熱怔忡乾嘔喘嗽小腹滿小便不利小靑龍湯半表裏證但頭汗出身無大熱心下滿揉之汨汨有聲者謂之水結胸小半夏湯甚者大陷胸丸下之或傷寒厥而心下悸乾嘔𩚚逆者茯苓桂甘湯赤茯苓湯裏寒與水氣相合者四肢疼痛腹痛嘔泄小便不利玄武湯甚則成癖脇鞕者十棗湯表裏俱見渴欲飮水水入卽吐者名曰水逆五苓散滲之若病在陽宜汗而反以水噀面閉熱肉上粟起欲飮水而不渴者單用文蛤爲末沸湯調服方寸匕流入皮膚浮腫者牡蠣澤瀉湯五苓散防己黃芪湯朮附湯選用
黃證俱口渴而頭汗蓄熱發者則溺澁而大腹脹膨蓄血發者則溺淸而小腹急結
經曰濕熱相交民病癉癉卽黃單陽而無陰也傷寒發黃雖不一皆因內熱而誤用溫藥或被火攻太甚或失汗下與滲以致陽明經中血熱而見眞色於肌膚謂之瘀熱發黃頭汗作渴小便不利色黃而明茵陳湯茵陳三物湯陶氏茵陳湯有濕熱鬱而發黃者身痛發熱色黃而晦茵陳五苓散有寒濕發黃者太陽病寒濕在裏發汗過則寒去而濕在麻黃連軺赤小豆湯身痛鼻塞者急用後瓜蒂搐鼻法內服茵陳五苓散頭痛甚者神朮散加茵陳有中濕發黃者一身盡痛誤汗則眼目俱黃茵陳五苓散梔子栢皮湯防己黃芪湯身體煩疼者麻黃湯加蒼朮有傷風發黃者易飢鼻乾腹痛潮熱咳嗽小柴胡加茵陳如噦加茯苓甚者用大柴胡加之往來寒熱者小柴胡加山梔茵陳有內傷中寒發黃者脾胃素虛或傷冷物停滯不散或嘔逆腹滿或大便自利理中湯加茵陳枳實靑皮腹脹食不敢飽欲作穀疸者五苓散加茵陳有陰證發黃者四肢逆冷脈沈或陰盛發躁四逆湯加茵陳有結胸發黃者心胸滿鞕按之痛不可近大陷胸湯加茵陳有痞氣發黃者心下滿鞕按之不痛半夏瀉心湯加茵陳痞結消則黃自愈大抵發黃與治濕相似輕則滲利和解重則大下水利黃自退矣非但寸口無脈鼻氣冷爲不治形變煙薰黑色搖頭直視環口黧黑柔汗發黃脾臟氣絶也凡初發黃先以口含水用瓜蒂末一字搐入鼻中吐出黃水內服茵陳五苓散或酒蒸黃連丸外用生姜同茵陳搗爛遍身擦之諸發黃皆小便不利惟瘀血發黃小便自利且瘀血與瘀熱外證俱頭汗作渴脈浮數但熱結下焦則熱耗津液而小便不利血結下焦則熱但耗血而不耗津液故小便自利治詳後瘀血
右一叚論正傷寒名義
曰傷寒曰傷風曰傷風見寒曰傷寒見風曰合病曰倂病曰兩感曰中霧露曰中暑暍曰熱病曰晩發曰痓痙五種濕病風濕濕溫寒濕中濕濕痺五種溫病春溫風溫溫疫溫瘧溫毒發斑附水證黃證乃傷寒之大關鍵也故幷提之共二十四種濕溫居半可見濕熱爲病最多
虛煩頭身不痛無寒而脈鮮緊
虛煩者七情六慾以致腎水虛而心火煩躁或雜病後餘熱未淨而煩或勞役氣衰火旺而煩或陰虛相火動而煩有類傷寒初證外亦發熱但頭身不痛脈不緊數爲異雖陰虛亦惡寒而不甚脈亦能數而無力大槪病後虛羸少氣煩燥欲嘔者竹葉石羔湯輕者小柴胡湯痰逆惡心者橘皮竹茹湯陰證內寒外熱肢節痛口不燥而虛者陰旦湯服凉藥後脈愈大而無力熱愈甚而燥渴者單人蔘湯或人蔘黃芪煎湯下五苓散勞役氣虛者補中益氣湯陰虛者四物湯加知母黃柏脾胃弱者三白湯驚悸痰盛者溫膽湯心神不安者朱砂安神丸婦人新産挾血虛煩者四物湯加人蔘淡竹葉麥門冬甘草表虛忌汗裏虛忌下但宜平和之劑調理千金云虛煩不可太攻熱去則寒起若用傷寒汗下重劑而治虛煩重則津竭而死輕則內消盜汗變爲勞瘵傷寒有未經汗吐下而煩者胸滿膈實煩熱有已經汗吐下而煩者胸滿煩躁懊憹見各條
痰證頭項不痛寒熱而寸多浮
痰者津液所化風傷肺濕傷脾凝濁而生外證頭項皆和惟寒熱類傷寒耳初起便胸膈滿悶氣上衝咽寸浮爲異有熱者參蘇飮金沸草散柴胡半夏湯無熱者二陳湯溫膽湯通用導痰湯有痰結胸者鶴頂丹枳梗二陳湯有痰上攻非次頭疼者瓜蒂散吐之
食積心腹滿悶
外證頭疼發熱惡寒全類傷寒惟身不痛心腹飽悶噯噎嘔逆寸脈弦盛爲異耳百證云頭疼而惡心身不痛者食積也頭疼而身亦痛者傷寒也食在上脘胸滿惡心欲吐實者瓜蒂散吐之食在中脘痞脹欲嘔有熱者二陳湯加黃連生姜烏梅或陶氏平胃散腹痛欲瀉者胃苓湯寒者治中湯心腹滿痛不大便者大柴胡湯下之又有夾食傷寒謂之太陰積證表證藿香正氣散或五積散去當歸麻黃加人參蘇葉有表復有裏者桂枝加大黃湯表證已罷但裏實滿者小承氣湯凡傷寒下後六七日不大便煩熱腹滿而痛胃中有宿食故也若中寒夾食卽見吐利厥逆霍亂等證急用理中湯加枳實或四逆湯救之凡夾食脾胃已傷不可輕易汗下
脚氣膝脛軟柔
脚曰氣者風寒暑濕四氣蒸於足循經入臟之深而發則以漸非若四氣中人雖淺而驟也外證全類傷寒且有六經傳變一如太陽頭疼身熱云云直至厥陰煩滿囊拳又有合倂二病但初起脚膝軟弱頑痺轉筋赤腫爲異耳如太陽證見外踝循京骨至小指外側皆痛者隨四氣偏勝發散麻黃湯加防風羌活細辛葛根白朮茯苓防己或敗毒散合檳蘇散陽明證見髀膝外廉下入中指內痛者隨四氣偏勝微利大柴胡湯加𦍑活細辛杏仁或升麻葛根湯合檳蘇散少陽證見諸足指節痛者宜和解小柴胡湯去蔘加防風葛根細辛白朮茯苓麥門冬乾姜小草三陽合病拘攣便閉者合前三方加減而服名左經湯或專入足太陰經證見股膝內廉足大指端內側痛或浮腫者古桂附湯加防己白朮茯苓少陰經證見足小指下連足心廉股內痛衝胸不食面黑溺澁小腹不仁者難治八味丸救之厥陰經證見足大指連內廉臍腹脹痛脚攣乾嘔者養眞丹如足三陰攣痺緩弱上攻胸脇肩背下注脚膝足心熱者換腿丸要之風多入肝病筋走注脈浮無汗小續命湯加獨活風毒腫痛排風湯檳榔散筋急掣痛乳香定痛散濕多入脾病肉重着行起忽倒或腫除濕湯痰多者用此湯呑靑州白丸子暑多入心病氣喘悶煩燥所患必熱敗毒散加大黃寒多入腎病骨攣急掣痛所患必冷五積散越婢湯加木瓜通用千金續命湯流氣飮子烏藥順氣散煩躁者單竹瀝飮之便閉者三和散脾約丸毒氣衝心作痛者蘇子降氣湯下養正丹或吳莄煎湯刺入姜汁救之死在旦朝夕尋常春夏檳蘇散加川練子熱腫赤者敗毒散加木瓜蒼朮秋冬五積散加木瓜檳榔牛膝吳萸最忌補湯淋洗草藥攤盦其證有因於氣因於飮食及丹石者不可不知
瘀血昏忘如狂胸脇小腹不快
血乃人身河渠貴流通而不貴凝滯或當汗不汗津液內滲或不當汗而汗津液內竭或利小便過多以致血熱化爲惡瘀又或其人素有跌撲閃剉善思善鬱過食煎炒以致血熱瘀滯蓄於上焦則衄血善忘甚則昏迷良久乃甦或胸脇腹皆滿痛譫語昏憒謂之血結胸證蓄於中焦則頭汗作渴發黃蓄於下焦則如狂便黑小腹急結按之則痛其脈必芤濇外證寒熱全類傷寒太陽證則如狂陽明證則善忘少陽證則寒熱似瘧大槪治上犀角地黃湯治中桃仁承氣湯治下抵當湯丸然必證重脈數方可抵當攻之證輕脈微通用犀角地黃湯加靑皮芩連大黃或小柴胡湯加桃仁生地兼梔子茵陳一切血證皆此治法不易傷寒有用承氣大下不解反便堅善食者瘀血也凡病日輕夜重便是瘀血所以打撲傷損證亦類傷寒
瘡毒飮食如舊焮發腫痛可求
凡患癰疽背發疔瘡一切無名腫毒初起寒熱全類傷寒但傷寒不食瘡毒飮食如常且身有紅腫焮痛處可驗不可妄施汗下宜外科法治之
俗呼流注傷寒流者行也注者住也血氣流行遇寒邪則凝澁結如堆核大者如拳小者如李初起寒熱全類傷寒未潰者宜敗毒散合凉膈散加金銀花已潰者托裏散不可作正傷寒治之
俗呼赤膈傷寒胸膈赤腫疼痛寒熱類傷寒非正傷寒也宜荊防敗毒散合小陷胸湯裏實者防風通聖散
痘疹尻足當時冷
凡幼穉及年長之人忽類傷寒證如未患痘疹尻足中指皆冷宜從痘證初熱條治之
勞發痰火待日周
素有痰火略有勞動便發寒熱全類傷寒輕者將息周日自愈重者頸腋膊胯之間遂結核腫硬或消下次遇勞又發治宜八物二陳湯加降火和解之藥
外感疎泄勿甚
舊謂傷爲中感冒爲傷今悉分之正恐人以傷寒重劑而治感冒輕病變生異證蓋感寒雖亦惡寒面慘其頭疼發熱不如傷寒之甚脈多沈遲感風雖亦惡風鼻塞其發熱等證亦不如傷風之甚脈多浮數大槪未發熱者感寒香蘇散感風蘇葛湯古蒼荊散已發熱者九味羗活湯之類熱服肌體微潤卽愈尋常體薄多疾之人只於原服藥中加生姜陳皮或寒用二陳湯風用三白湯加減詳見雜病
內傷補益兼投
外感挾內傷者素冒風寒未發加之飮食勞倦觸動外證全類傷寒但左手人迎及關脈大於右手氣口一二倍此外感重而內傷輕也治以九味羗活湯去蒼朮生地用白朮隨六經見證加減如內傷脾胃外感寒邪者藿香正氣散人蔘養胃湯如內傷飮食外感風寒者平胃散加黃連枳實便閉加桃仁大黃如內傷生冷外感風寒者五積散
內傷挾外感者先因飮食勞役過度身痛腰腿酸軟而其體已解㑊又感冒風寒外證全類傷寒但右手氣口及關脈大於左手人迎一二倍此內傷重而外感輕也治以補中益氣湯或調中益氣湯隨六經見證加減誤作傷寒大發其汗者死
內傷房室又感風者玉屛風散或加桂枝白芍內傷房室又感寒者川芎湯風寒兩感者玉屛風散合川芎湯體薄者通用十全大補湯少加防風羗活細辛白芷肢冷者加姜附陰虛者八物湯加陳皮炒乾姜不可誤用風寒燥藥愈虧腎水
內傷虛損四肢無力發熱全類傷寒但必兼盜汗遺精白濁爲異內傷衛虛惡風營虛惡寒亦類傷寒但居密室則不惡也內傷陰虛火動惡寒非寒惡熱非熱但體淸瘦脈無力爲異內傷大渴體熱脈洪大似陽明中熱白虎證但脈無力耳內傷長夏困倦似外感濕熱或發熱頭疼似溫暑病已上俱宜補中益氣湯或四物湯四君子湯加減詳內外傷辨及雜病各條
解㑊出內經解者肌肉解散㑊者筋不束骨其證似寒非寒似熱非熱四肢骨節解散怠惰煩疼飮食不美或因傷酒或中濕或感冒風寒或房事過多或婦人經水不調似砂病而實非砂也治宜通其氣血疎其腠理以內傷兼外感藥調之輕者從俗刮砂刺十指及委中血砂證類傷寒見雜病蠱瘴
右一段論類傷寒名義
舊以痰飮虛煩脚氣食積瘡毒瘀血勞發痘疹八證大類傷寒新增感冒勞傷共成十證要之百病皆類傷寒不可不知
正類傷寒如斯傳變傷寒何謂嘗聞傳陽則潮熱自汗便閉溺澁腹滿口渴發狂譫語甚則發斑嘔血喘急能升墻屋變陰則厥冷吐利不渴靜踡甚則咽痛鄭聲欲坐井地請以初證言之
頭痛三陽所主而濕痰鼻塞胸煩
太陽表證頭痛自巓頂連兩額太陽穴者分有汗無汗治之若頭痛如破者急用連鬚葱白湯姑止之陽明表證額痛連鼻目齒葛根葱白湯葱豉湯陽明裏證晡熱汗多頭痛者調胃承氣湯陽明證汗多煩渴脈洪頭痛者白虎湯加白芷少陽證頭角痛連耳往來寒熱者小柴胡
濕家鼻塞聲重頭痛者令病人先噙水一口勿嚥次將瓜蒂散一字入鼻內搐出黃水爲度
痰涎頭痛難當胸膈煩滿欲吐寒熱者瓜蒂散吐之凡頭痛連腦痛甚手足俱寒者不治
巓痛厥陰所司而脾腎從足至頸
三陰無頭疼太陰少陰脈至頸胸而還惟厥陰上系與督脈會於巓頂下頏顙連目出額必兼乾嘔吐沫却無身熱亦與陽證不同三味參萸湯主之輕者小建中湯若厥陰得浮脈則陰病見陽易愈若脈沈痛入泥丸手足冷爪甲靑者謂之眞頭痛有上證而連齒痛者屬少陰厥證俱不治然風溫在少陰濕溫在太陰而反頭痛至陰毒及太陽少陰兩感亦有頭痛不與陰證無頭疼相反耶然少陰雖有反熱而無頭疼厥陰雖有頭疼而無身熱且頭疼終不如陽經之甚若身熱頭疼兩全者則屬陽證
項强連背邪初臨
項硬而不能左右回顧太陽初證表實無汗葛根湯表虛有汗桂枝湯加葛根若誤下邪氣承虛入裏反結胸而項强又不解謂之結胸項强大陷胸湯丸兼理中丸或四逆湯服之所以陰毒初病亦有項强俱以熱藥治之正陽散附子湯是也
項强連脇邪亦猛
項强連脇下滿者小柴胡湯又有風濕項强痓病項强見本條
頭眩有風有虛
未經汗下而眩者邪漸入裏表邪虛也頭目俱眩者太陽倂少陽傷風也時時目眩口苦者少陽風邪盛也俱小柴胡湯主之頭眩善食不惡寒者陽明風邪也茯苓桂甘湯已經汗下而眩者裏虛也汗漏不止心悸身搖惕瞤或發熱者玄武湯虛煩頭眩心下痞滿腹痛氣上衝咽身戰筋惕成痿者茯苓桂朮甘草湯經曰下虛則厥上虛則眩所以婦人經水適來易病眞元耗散皆令頭眩間有痰火上衝者輕則起方昏眩重則臥亦旋轉危哉
鬱冒不仁不省
鬱乃氣不舒冒乃神不淸俗謂之昏迷也經曰諸虛承寒則爲厥鬱冒不仁言寒氣承虛中人如物蒙𦋐其首恍惚不省人事比之眩暈更重太陽少陽病頭痛眩冒時如結胸痞硬者人蔘三白湯加川芎天麻吐下虛煩氣衝眩冒身搖者茯苓桂朮甘草湯少陰證脈沈遲面微赤身微熱下利淸糓者必鬱冒汗出理中四逆湯甘草乾姜湯選用血虛者人參養榮湯加天麻如下利止頭眩時時自冒者難治太陽病下之不愈因復發汗表裏俱虛其人必冒汗自出則表和而愈又痰飮鬱冒厥逆者三生飮感濕頭重眩暈者芎朮除眩湯又有頭重二證太陽不能擧者宜發散易病不能擧者宜補眞元婦人新産血虛挾寒必冒見産後
身惡寒有熱無熱陰陽班班
惡寒非寒熱之寒身雖灼熱亦欲近衣却不可過覆及近火氣則寒熱相搏寒不可遏經曰發熱惡寒者發于太陽也乃陽證之表惡寒無熱惡寒者發于太陰也乃陰證之裏惡寒在陽則脈浮數宜發汗在陰則脈沈細宜溫中或下證悉具但有一毫惡寒者爲表邪未淨須先解表候不惡寒乃可攻下時時嗇嗇惡之甚者屬太陽乍止乍作惡之微者屬少陽陽明不惡寒反惡熱惟太陽合病在表則亦惡寒若少陰證惡寒而踡脈沈細無頭疼無項强厥冷自利煩躁脈不至者死
背惡寒口和口燥虛實井井
風寒客於表分當一身盡寒今但背惡寒者何也蓋背爲陽腹爲陰又以背爲五臟所系是以背惡寒也寒邪在裏不能消耗津液故口中和此屬少陰宜附子湯熱邪陷內消耗津液故口中乾燥全無滋味此屬陽明幷三陽合病俱宜白虎湯中暑及暑月傷冷陰氣承陽亦有背惡寒者
惡風可解而漏汗溺澁當溫
惡風者或當風或用扇則怯風吹居密室則不惡也且三陰無惡風證悉屬陽經無汗者當發其汗有汗者當解其肌若裏證甚而惡風未罷者尤當先解其表而後攻其裏也桂枝湯加葛根主之汗漏不止及溺澁四肢拘急難以屈伸者宜桂枝附子湯凡汗不止者必惡風煩躁不得臥先服防朮牡蠣湯次服小建中湯惡風項强脇滿手足溫而渴者小柴胡湯汗吐下後惡風大渴者白虎加參湯惡風壯熱者參蘇飮防風冲和湯風濕相搏惡風身疼小便不利者甘草附子湯身重惡風者防己黃芪湯
發潮可通而氣逆脈虛忌冷
似潮水之有信一日一發謂之潮必日晡而作者陽明旺於未申故耳宜諸承氣湯選用或大柴胡湯有不可下者脈浮或弦嘔噦飽逆氣逆上微溏惡寒發熱非日晡所發是謂其熱不潮或潮於寅卯者屬少陽潮於巳午者屬太陽爲邪未入胃俱宜小柴胡和之又日晡發熱脈虛者亦不可下宜桂枝湯微汗之若結胸潮熱脈浮者屬太陽大陷胸湯陽明傷風腹滿身黃者麻黃連軺赤小豆湯冬陽明潮熱黃芩湯吐下後不解如見鬼狀循衣摸床微喘直視脈濇者死
似瘧作止有時太陽陽明厥陰
似瘧非瘧作止有時或日再發或二三日一發非似潮單潮而無寒亦非若寒熱往來之無定也太陽證二三日似瘧寒多脈浮洪者桂枝湯或桂枝二麻黃一湯陽明證似瘧汗出日晡發熱脈浮者桂枝湯脈實者承氣湯熱入血室似瘧小柴胡主之厥陰證似瘧一日二三發脈浮緩者爲裏和自汗而愈凡感冒之人忽覺手寒股慄筋節搜攣百骸鼓撼嘔不欲食其寒不可禦未幾復轉而發熱者皆似瘧狀不必脈弦隨所見證與脈而以小柴胡湯和解此卽溫瘧也
熱多寒少三證弱脈脈遲同等
一證脈弱者亡陽也不可正汗及吐下桂枝二越婢一湯以微汗之一證脈遲者血少也先以黃芪建中湯養血俟脈不遲乃以小柴胡湯和之一證脈陰陽同等微浮微緩不嘔淸便自調此不待藥汗而自愈也若面赤身痒脈濇者桂麻各半湯必待微汗而後愈通用柴陳湯熱多加川芎前胡寒多加川芎草菓若寒多熱少不煩躁而脈浮緩者乃傷寒見傷風脈也或面色不澤兩手無脈者乃麻黃附子細辛湯證也
往來寒熱正是半表半裏之情
經曰陰氣上入陽中則惡寒陽氣下陷陰中則發熱此陰陽相承之病也若大下陰微發熱大汗陽微惡寒乃醫之誤也大要陽不足則陰邪出于表而與陽爭則陰反勝而爲寒陰不足則陽邪入于裏而與陰爭則陽反勝而爲熱若邪入而正氣不與之爭則但熱而無寒矣陽不足則先寒陰不足則先熱表邪多則寒多裏邪多則熱多半表半裏寒熱相等乍往乍來而間作也若不嘔淸便脈浮者猶當解表口渴尿赤脈實者大柴胡湯心煩喜嘔胸脇滿而不欲食者小柴胡湯熱多者加柴胡寒多者加桂枝汗下後柴胡證不除者柴胡桂姜湯寒熱往來脇滿小便不利嘔渴頭汗者最宜如寒熱勢盛當遲一二日少定方可圖之所謂其盛者可待衰而已若寒熱勢定或早移於晏晏移於早邪無可容之地病將解矣
夫病機言搏者舊有痰痞相火之類偶然新氣加之則搏動而發此理易明言爭者乃彼此相搏相鬪久而後可和解之謂不過邪正氣相引結而未遽散非實有所爭競也血氣盛者雖風寒之邪承間而入終不能動其眞氣而與之鬪惟血氣弱者則邪入必鬪鬪則便有勝負須正氣復而後邪可退也若邪愈勝而正氣負非藥餌大扶持之必不可救此爭與搏之義也至於頭面上病皆百邪上攻胸膈間病皆百邪上衝腸胃間病皆百邪下流而傳入不然則血氣失升降之常或陽當升而不升陰當降而不降精宜升而不升氣宜降而不降血宜順而不順火宜靜而不靜識病機括盡於此矣
表裏寒熱譬如冬至夏至之景
陶氏以皮膚卽骨髓之上骨髓卽皮膚之下前人錯誤而分表裏但以冬至陽生則地中熱而外寒漸極夏至陰生則地中冷而外熱漸極推之則誠有表熱裏寒表寒裏熱之理且如病人身熱似火而外欲得衣微厥下利脈沈而遲分明裏寒表熱所謂熱在皮膚寒在骨髓也活人先以陰旦湯退寒次服小柴胡湯加桂淸表所以少陰反熱一證裏寒表熱手足厥而下利淸糓者四逆湯主之如病人身冷似氷而外不欲近衣口燥舌乾脈沈而滑分明表寒裏熱所謂熱在骨髓寒在皮膚也活人先以陽旦湯合白虎湯除熱次服桂麻各半湯和表所以少陰傳經熱證惡寒而踡時時自煩不欲厚衣者大柴胡湯下之此仲景餘議當的從之
翕翕發熱於表則二蒸蒸發熱於裏則一
表熱若鳥合羽所覆有有汗發散無汗解肌二者之分裏熱若火薰蒸自內發表惟下之一法而已半表裏熱者表邪將罷裏未作實輕于純在表純在裏之熱也宜和解之要之不渴小便淸者爲表渴而小便黃者爲裏或渴或不渴半表裏也然三陽經又有陰陽表裏之分蓋太陽以皮膚爲表以膀胱爲裏熱在皮膚頭疼項强爲表麻黃湯桂枝湯九味羗活湯熱在膀胱口渴尿赤爲裏五苓散陽明以肌肉之間爲表肌肉之下爲近裏以胃府之內爲全入裏熱在表則目痛不眠葛根解肌湯熱近於裏則口渴背寒白虎加參湯熱入裏則自汗狂譫調胃承氣湯少陽以胸脇之間爲半表半裏表多小柴胡湯裏多熱盛者黃芩湯已上發熱太陽惡寒陽明自汗少陽多嘔皆三陽證也太陰厥陰不發熱惟少陰有反熱二證一脈沈發熱表鬱重者麻黃附子細辛湯輕者麻黃附子甘草湯一脈不出裏寒外熱者白通湯和之脈陰陽俱虛熱不止及汗下後復發熱脈躁疾下利不止者死
煩躁以躁之頓漸分陰陽
煩乃心中懊憹欲吐之貌躁則手掉足動起臥不安心熱則煩腎熱則躁煩爲輕躁爲重先煩而漸躁者爲陽證分表裏汗吐下治之不煩而便發躁者爲陰證宜溫中或經吐下而不解煩躁者亦宜溫之大槪中關脈浮大身熱而渴者多太陽陽明病治以寒凉尺寸脈沈微厥而利者多屬少陰病治以溫熱百問云惟躁有陰陽二證太陽證煩躁宜汗陽明證煩躁宜下若陰證發躁宜溫之是也故有曰煩躁與虛煩少異煩躁晝日不得眠夜反安靜身無大熱陽虛也虛煩不得眠而無間斷故爲裏熱宜梔豉湯吐之丹溪又云煩主氣躁主血肺主皮毛氣熱則煩腎主津液血熱則躁故用梔子以治肺豆豉以潤腎但肺熱非心火承之乎凡煩躁見吐利厥逆無脈及結胸者死古方黃連鷄子湯甘草乾姜湯芍藥甘草湯選用
煩熱以膈之軟滿而辨虛實
心煩作渴欲嘔身熱睡臥不寧與發熱均屬表熱但煩熱無時休歇非發熱時發時止凡煩熱未經汗吐下邪熱傳裏而作如未作膈實心中欲吐不吐鬱悶之狀者爲虛但當和解或微汗而已經云病人煩熱汗出則解是也若心下驟滿而煩者爲實則有吐下之異賦云微煩爲陽之相勝言當分表裏而治之也又云煩極而反發厥者乃陰所致言熱極則反與陰盛發躁一同必以四逆理中湯治之宜與動悸條參看
自汗不特傷風也倂少陰反證而有九
曰傷風衛虛而汗自出必兼惡風寒也曰風溫風傷衛而溫傷氣也曰濕溫濕熱蒸而汗自出也曰中暑熱傷氣也曰霍亂吐利而陽氣大泄於外也曰柔痓原因傷風也曰胃不和言臟無他病但時發熱而汗自出乃風邪在胃宜微汗以散之曰亡陽太陽發汗過多也曰陽明自汗不惡風寒反惡熱而熱逼汗自出也汗甚津液內枯不可下者蜜導法惟三陰本無汗而少陰有反有汗三證亦曰亡陽其一自汗咽痛甘桔湯其二自汗厥冷四逆湯其三自汗嘔吐甘草乾姜湯凡汗不止者先服防朮牡蠣湯次服小建中湯如汗出如油不流者死
無汗不特傷寒也倂陽明反證而有七
曰太陽傷寒曰太陰病曰少陰病曰厥陰病曰冬陽明曰剛痓曰陰陽易皆寒泣血陰主收斂意也但陽明病當有汗今反無汗其證有三惡寒脈浮而喘者表有邪也宜麻黃湯升麻葛根湯微汗之若無汗小便不利心中懊憹者必欲發黃宜茵陳湯小便利吐而咳手足厥若頭疼鼻乾者小建中湯
亡陽少血躁極痰癖不得汗須巧攻
太陽惡寒當脈浮而緊今反脈浮而遲者遲爲亡陽不能作汗其身必痒桂麻各半湯凡傷寒當汗與麻黃湯二三劑而汗不得者死熱病脈躁盛而不得汗者元陽之極也不治陽明身熱宜有汗今反無汗身痒如蟲行皮中者久虛故也黃芪建中湯朮附湯寒熱厥證忽兩手或一手無脈是爲重陰如欲兩漚熱必濈然大汗而解其或投藥無汗而脈又不至者死雖然血虛中乾不能作汗痰飮癥癖又每隔汗而不能出血虛養血痰癖開關行氣以汗之最爲活法有服藥不得汗者當用蒸汗法通用陶氏再造散加減
寒入少陽冬病陽明睡中汗且盜出
盜汗者邪方入裏尙連於表睡則氣行於裏而表不緻故汗出醒則氣周於表而汗復止膽有熱也小柴胡湯冬陽明脈浮緊者必有潮熱盜汗黃芩湯柴胡桂枝湯脈浮大欲眠目合則汗者小柴胡湯
陽上蒸而頭額汗表實內枯證最多
諸陽上循於頭裏虛表實腠理緻密則熱氣不得發越於周身乃上蒸於頭面汗出旣多則五內自枯惟裏虛忌下惟內枯忌汗屬半表裏者小柴胡湯主之汗下後胸滿心煩嘔渴表未解者小柴胡湯去半夏加桂枝瓜蔞仁虛煩者梔豉湯微吐之陽明熱入血室燥糞譫語者俟其過經權以小承氣湯微利之黃證水證瘀血風濕寒濕頭汗見各條凡頭汗小便不利內外關格者爲陽脫及誤下濕家頭汗而喘或小便不利大便自利者亦爲陽脫二者皆不治
氣旁達而手足汗便鞭軟利法已畢
津液自胃府旁達於外手足自汗有熱聚胃府逼而出之者必有譫語燥糞陽明證也大便已鞕者大柴胡湯或大承氣湯大便不鞕而軟者小柴胡湯凡傷寒欲下而小便少手足心幷腋下不滋潤者不可攻也有寒聚胃府大便初鞕後溏或水糓不分手足濈然汗出者不可下少與理中湯或猪苓湯如寒甚不食小便不利者此欲作痼瘕也宜理中兼散氣之藥治之
下後熱只陰弱而邪陷於心者則痛
大下傷血傷血陰弱脈濇而發熱蓋陰虛則脈濇血虛寒極則發熱古方葶藶苦酒湯酸苦湧泄之義也凡下後不可遽補身熱心中結痛者梔豉湯微汗之或醫以丸藥下之致留餘熱未淨者梔子乾姜湯胸滿未消腹痛未止脈尙數實者積垢未淨也小承氣湯體薄者黃芩湯小柴胡湯益元散調之仲景云下後熱不退因汗下失宜如八日已上大發熱者難治經云陽微惡寒陰微發熱寒多易愈熱多難愈
汗後熱多陽虛而邪入於裏者爲實
大汗傷氣陽微發熱悸眩身瞤脈弱或兼惡寒陰陽俱虛者玄武湯主之發汗後表證未退者宜再汗之若身凉半日許而見半表裏證者宜和之若汗後日晡如瘧脈沈實便閉裏證已具者大柴胡湯下之若但熱而嘔逆心痞自利者大柴胡湯去大黃調之虛煩者竹葉石羔湯凡大汗後熱不退脈靜者生脈盛躁疾者此名陰陽交必死解惑論云汗後寒熱交作當看脈尙浮數洪大猶當微表其汗醫者見已經汗後不敢再表邪氣無由發泄誤矣發汗後止惡寒虛也發汗後止發熱實也惡寒用溫藥發熱用凉藥無不愈者
虛者汗下之後惡寒愈增
汗後亡陽惡寒者表虛也芍藥附子甘草湯下後惡寒者裏虛也四逆湯其有表邪未盡必兼發熱者柴胡加桂湯又有裏實熱伏於內陽微於外而惡寒便堅者亦必兼熱尤宜下之百問云汗後惡寒人必虛下後發熱人必實是也汗下後厥陰證大汗出煩躁體疼拘急厥逆者陰陽俱虛也宜四逆湯以補陽加人蔘茯苓以益陰汗下後脈微惡寒者小柴胡湯去芩加芍藥有頭汗者柴胡加桂湯汗下後尺寸俱微陰陽表裏俱虛者小建中湯噫傷寒以眞氣爲主陽病宜下眞氣弱者下之多脫陰病宜溫眞氣弱者客熱便生非藥無力主本無力也惟寡慾眞氣完者易於用藥誤下氣脫昏倦不食不渴者來復丹靈砂丹暫服之
熱者吐下之後消渴可必
凡吐下後邪熱不客於上焦爲虛煩而乃客於中焦爲消渴者白虎加蔘湯心下痞者先解其表後淸其裏汗後渴者少與水以和胃則愈傷寒汗吐下後邪氣承虛而內客或壅窒而未盡皆當量虛實而調治之
咳嗽有寒熱水氣之多端
咳嗽多屬肺金傷寒言太陽病者何也肺爲五臟華蓋內通膀胱外主皮毛而爲氣之主氣逆而不下則咳風寒承之氣冷則滯熱邪承之氣燥則鬱水飮承之與氣相搏寒熱水氣皆能生痰又咳之所從始也以風寒言之太陽證身熱嘔喘者麻黃杏仁飮咳喘者三拗湯少陽證寒熱胸滿或挾瀉者小柴胡去參棗加五味子乾姜少陰證厥逆腹痛下利者四逆湯加五味子乾姜少陰咳而嘔渴心煩不得眠下利者猪苓湯春冬傷風寒夏秋傷濕冷鼻塞喉鳴氣不得下而咳者橘皮竹茹湯以熱咳言之金沸草散柴胡半夏湯瀉白散或咳膿血者小柴胡加黃芩黑豆咳嗽身熱臍腹滿痛者大柴胡湯下之中滿而嘔者大半夏湯解利以後胃寒不食者理中湯六君子湯俱加五味子細辛痰氣盛者大橘皮湯素有痰火者當於芩連二陳湯中消息又水咳有三證靑龍湯治太陽之表水有寒十棗湯治太陽之裏水有癖玄武湯治陰證之裏水有寒凡咳而小便利者忌汗久而入臟成勞膏之上肓之下者不治
體痛有陰陽血風之纖悉
風寒入肌血脈凝滯所以身痛太陽身痛拘急而已脈浮緊便淸宜分有汗無汗治之少陽身痛必脇硬嘔渴小柴加瓜湯和之汗後身痛不休脈沈遲者桂枝加參湯又有痛無常處按之不可得短氣脈濇者宜再汗之太陽病七八日脈細惡寒陰陽俱虛者不可發汗吐下宜小柴胡湯誤汗令人耳聾素有熱者黃芪建中湯素無熱者芍藥附甘湯厥陰少陰身痛下利煩滿脈沈緊者先溫以四逆湯玄武湯後發以桂枝湯血虛勞倦身痛者補中益氣湯黃芪建中湯風邪在陽明不榮於表一身盡痛者葛根湯陰毒身痛如杖瘀血身痛發黃中濕痛難轉側風濕一身盡痛見各條瘡家誤汗身痛必發痓葛根湯或桂枝湯以救之
渴有汗多自利水入卽吐名逆證
熱在表則不渴熱入裏則熱耗津液而作渴或汗吐下過多耗奪津液而渴然有渴必有煩者腎主水熱深則水竭而渴肝木挾心火以生煩故厥陰六七日飮水多而小便少者謂之消渴渴欲飮水爲欲愈者傳經已盡也脈浮而渴屬太陽有汗而渴屬陽明自利而渴屬少陰至於厥陰則熱之極矣太陽病汗後脈洪者白虎湯無汗而渴者小柴加瓜湯陽明病汗少溺澁者五苓散汗多而渴者竹葉石羔湯少陰病下利咳嘔心煩不眠者猪苓湯下利飮水有熱者白頭翁湯小便淸白虛寒者甘草乾姜湯厥陰消渴不食食則吐蛔者烏梅丸汗吐下津枯者白虎加參湯陽毒消渴倍常者陷胸丸黑奴丸中暑者酒蒸黃連丸凡飮水安睡者實熱也飮水少頃卽吐者火邪假渴耳凡渴不可恣飮須少與之以潤胃氣恐變水結一種水逆證渴欲飮水水入卽吐者五苓散又發汗動右氣肺傷亦飮水卽吐者亦宜若先嘔後渴者爲欲解當少與之水先渴後嘔者爲水停赤茯苓湯有風溫發黃渴證見各條
漱因經熱裏寒水入不嚥多血疾
經熱則口燥煩而欲水漱裏寒則水入而不敢嚥陽明證漱水不嚥身熱或微惡寒熱在經而不在裏必逼血上行爲衄血黃芩湯瘀血證漱水不嚥外無寒熱喜忘如狂犀角地黃湯少陰證脈沈厥冷煩躁或乾嘔無脈好漱水不嚥者四逆湯白通湯主之蛔厥證煩躁吐蛔好水浸舌而不欲嚥者理中湯加烏梅
右一段論傷寒初證未有不自頭疼項强身痛發熱惡寒有汗無汗或咳嗽或渴而始者故提之於此過七日不愈者皆雜證也
怫鬱因汗失宜便堅爲實噦爲虛
面者陽明所主陰盛者面赤而黯陽盛者面赤而光表證汗出未徹以致邪熱怫抑鬱結故頭面紅赤甚則蒸於肌膚汗出未透身痒者桂麻各半湯惡寒熱者葛根湯汗太過發黃者茵陳湯驚惕者火邪湯大便鞭者裏已實也大柴胡湯下後噦者胃虛也桂枝參苓湯
戴陽浮火所衝陰證下利厥逆熱微陽熱甚
百問云病人身微熱面赤脈反沈而遲者陰證也身微熱者裏寒也面戴陽者面雖赤而不紅活乃下虛也醫者不察脈以虛陽上膈熱躁誤爲實熱下之又用凉藥則氣消而成大病矣仲景理中四逆陶氏益元湯主之若陽證面赤脈洪大腹滿潮熱大便不通者大柴承氣主之
目盲鼻鳴而嘔衄者熱搏之重
難經曰脫陰目盲言精血脫而不上榮於目故目盲不了了或無所見也傷寒發煩目盲甚者必衄蓋肝血爲熱氣所搏妄行於上而爲衄得衄則熱隨血散而解與麻黃湯或麻黃升麻湯九味羗活湯蓋傷寒衄爲積熱在表用麻黃羗活者非治衄也以解太陽經之邪耳此與太陽病其人適失血及下利宜桂枝湯法同但衄家最忌發汗邪輕者犀角地黃湯又目近鼻爲內眥屬太陽近眉尾屬少陽當面屬陽明赤脈從上下者太陽病從下上者陽明病從外走內者少陽病熱則目赤風則目眩寒則目疼又狐惑目不能閉陰證眼睛痛陰陽易病眼中生花鼻者呼吸淸氣之路上竅於肺下通膀胱風寒壅則鼻鳴而必乾嘔太陽病桂枝湯太陽陽明合病鼻乾肌熱者葛根湯
叉手冒心而聾耳者陽脫之凶
難經曰脫陽者見鬼無陽氣而見幽陰之鬼傷寒汗過亡陽其人必叉手自冒心胸而聾耳者何也蓋耳屬腎陽氣盛則上通而聰陽氣虛則下脫而聾仲景云少陰受病胸脇滿而耳聾者是也宜芍藥附甘湯黃芪建中湯救之心悸欲得按者桂枝甘草湯撮空神昏者陶氏升陽散火湯若初證手少陽風病厥而聾者耳中煇煇㸌㸌小柴胡湯最忌吐下以致驚狂手太陽熱厥聾者耳中塞滿加之熱壅出血出膿則成聤耳濕溫厥陰耳聾見前又有風邪入腎耳中卒痛外證寒熱不急治則發强如痓俗名黃耳傷寒不可作正傷寒治之內服小續命湯敗毒散外用虎耳草搗汁滴入耳中上證頭汗如珠不流者陽脫卽死
四肢胃末由熱而溫而冷逆知是傳經之厥
傷寒邪在三陽則四肢熱半表半裏及太陰則邪漸入內則四肢溫傳至少陰厥陰則邪入深而陷伏於內則四肢厥冷然先由熱而後厥者傳經熱厥也輕則四逆散白虎湯竹葉石羔湯重則大柴承氣下之若邪乍結胸中心煩不食而厥者瓜蒂散吐之百問云熱厥與冷厥不同熱厥者微厥却發熱若冷厥則不發熱四肢逆冷脈沈細大小便滑泄惡寒指甲靑色又有失下血不通四肢便厥醫者不識疑是陰厥復進四逆湯之類禍如反掌大抵熱厥脈沈伏而滑頭上有汗手掌溫指梢亦溫便宜下此仲景之妙旨也
一舌心苗由白而黃而燥黑失其本體之紅
舌爲心苗腎主津液無病則舌紅而潤偶見紅星點者將欲發黃如丹田邪熱則心苗枯槁生胎如白胎然是以邪在表則無胎邪初傳裏則胎白而滑胃寒客熱懊憹者梔豉湯吐之陽明證脇硬不大便而嘔舌胎白者亦不可攻小柴胡和之如惡寒欲嘔痰者小柴胡加乾姜白胎滑而下利者爲臟結不治熱漸入深則胎白而澁熱深入胃則胎黃或肥光或尖白根黃者表多裏少也俱白虎加參湯主之
手足腋下汗出譫語便閉胎紫帶黑或生芒刺蟲碎燥裂者承氣湯下之但舌黑亦有數種有四邊紅而中灰黑成路者失下也有黑圏者過經未解也有黑尖者虛煩也有舌見黃而中有黑至尖或黑亂點者熱毒深也有弦紅心黑或白胎中見黑點者表未解也有根黑尖黃脈滑者可下脈浮者可汗有尖黑而有亂紋脈滑實者急下之脈數無力者必發渴而死凡舌黑不論多少俱係危證惟冷而滑如淡黑然者乃無根虛火可以化痰降火藥治之陰證胎白腹痛自利者理中湯中濕濕痺舌上如胎非眞胎也丹田有熱胃中有寒五苓散
無寒熱而脣焦者多因血瘀
不發寒熱胸滿脣焦漱水不入咽者必衄血也小腹滿小便利大便黑者血瘀於下也
無色澤而脣靑者必是寒中
陰證胸膈滿面色及脣皆無色澤手足冷者理中湯若脣靑有瘡則爲狐惑
口乾口燥口涎豈無異
口乾者邪熱聚胃消耗津液故也有汗後口乾者五苓散加知母黃柏有陽明口乾熱甚口噤背微惡寒者白虎加參湯少陽證口乾者小柴胡湯瘀血證口乾漱水不欲嚥者桃仁承氣湯
口燥亦因脾胃有熱津液涸少陽明口燥咽乾背惡寒煩渴者白虎加參湯少陽口苦咽乾小柴胡湯雙解散少陰口燥舌乾者承氣湯口燥咽乾默默不欲言者宜以狐惑治之凡口乾燥忌汗汗之重亡津液
口涎有陽明熱盛者則涎熱少陰寒證則涎冷
氣逆氣喘氣短大相同
氣逆者氣自腹中時時上衝也太陽無汗陽明胸滿者汗之太陽下之早表邪承虛傳裏裏本虛者受邪不逆裏本實者不肯受邪則氣逆上衝邪仍在表當復汗之厥陰客熱氣上衝心此熱在裏而氣上也下之胸滿實者吐之汗下後氣逆眩暈者茯苓桂朮甘草湯有病後虛羸少氣欲吐氣逆者有動氣發汗氣逆者
氣喘惟有太陽陽明二證太陽證無汗而喘宜汗陽明證汗多而喘宜下太陽陽明合病胸滿而喘惡寒者亦只宜汗而不宜下也故曰微喘緣表之未解喘滿不惡寒者當下而痊又有汗後停水喘者有汗下後喘者有陰證喘息甚急者返陰丹脈伏者加味生脈散如脈伏汗出髮潤者肺絶不治
氣短者呼吸不相接續似喘而不搖肩似呻吟而無痛也經曰微虛相搏則爲短氣短氣不足以息者實少氣不足以息者危有結胸者有停水怔忡者有風濕相搏者有素弱及下後脈微氣虛甚者大抵心腹脹滿者爲實爲邪在裏心腹濡滿者爲虛爲邪在表氣喘氣逆亦然
濕嘔乾嘔宜察腎肝病證
濕嘔有物有聲食已則嘔乾嘔空嘔無物總屬陽明氣血俱病故嘔比吐爲重也熱嘔口苦煩渴脈數手心身熱寒嘔頭痛胸滿厥冷吐沫脈遲吐噦䭇𩚚皆然
濕嘔表邪傳裏裏氣上逆故半表裏證多嘔也三陽發熱者俱小柴胡加生姜主之胸滿日晡潮甚加芒硝嘔不止便閉者大柴胡湯嘔多雖有陽明證胃薄不可下者甘桔湯煩渴者先嘔後渴爲欲愈猪苓湯先渴後嘔爲停水赤茯苓湯飮水卽嘔者五苓散虛煩渴者竹葉石羔湯加姜汁或梔豉湯上熱下寒嘔者黃連湯胃寒下利厥冷不渴者理中湯去朮加姜汁或正氣湯加姜汁少陰三證膈上寒飮嘔吐涎沫或吐利而渴者四逆湯加生姜脈沈或咳或悸挾水氣者玄武湯去附子加姜汁手足寒心中溫溫欲吐不吐憒憒無奈何者生姜汁半夏湯經汗下虛者乾姜芩連人參湯汗後水藥及糓食不下者危小半夏湯救之又有溫毒嘔者心悶發斑水證嘔者先嘔怔忡嘔膿血者腥臊氣逆上衝嘔盡自愈
乾嘔胃熱與糓氣相倂上薰心下痞塞故嘔則無所出食則不能納黃連解毒湯有太陽無汗乾嘔者風邪上壅也桂枝湯有太陽陽明合病不下利而但嘔或乾嘔者裏實氣逆上而不下也葛根湯胃寒津枯乾嘔渴者理中湯少陰三證乾嘔下利脈微者白通湯裏寒外熱脈微欲絶者通脈四逆湯利不止煩躁厥逆無脈者白通加猪膽汁湯厥陰頭痛乾嘔吐痰或自利厥冷煩躁者三味參萸湯胸中似喘不喘似嘔不嘔似噦不噦憒憒無奈何者生姜汁半夏湯大小橘皮湯
吐腥吐酸總因胃府熱寒
吐有物無聲食入卽吐丹溪以屬太陽血病然胃實主之吐利腥臊者爲寒酸臭者爲熱治與嘔噦一同凡嘔吐脚軟痛者脚氣也嘔吐脈弱小便自利身微熱而厥者虛極難治
噦䭇皆因水寒相搏
噦卽乾嘔聲更重且長耳䭇乃胸間氣塞不通胃脈浮則爲䭇滑則爲噦皆因胃氣本虛汗下太過或復飮冷水寒相搏胃虛氣逆而上理中湯加肉桂丁香以散寒下氣茯苓半夏以消水噦不止者橘皮乾姜湯橘皮竹茹湯間有熱邪壅鬱上下之氣不得通者俱小柴胡加生姜和之熱甚便難者小承氣下之便軟者諸瀉心湯選用溫病發渴飮冷作噦者升麻葛根湯加茅根凡嘔噦必用半夏散結氣也用竹茹澁胃解煩也用生姜散逆氣也嘔噦𩚚皆因氣逆故姜爲嘔家聖藥熱者烏梅代之
𩚬逆亦有陰陽兩端
舊以爲咳嗽之咳俗又以爲口吃之吃虞花溪考韻書𩚬與𩚚通乃氣逆上之名又有以𩚚逆爲噦者噦出聲然後吸𩚚逆入聲逆盡然後呼出入呼吸不同兼嘔噦者本於胃𩚚逆本於肺糓入於胃胃氣上注於肺故寒氣與新穀氣相忤逆而復於胃故噫噫有聲所以丹溪力辨乃相火自臍下直上衝胸交於厥陰水火相搏而作聲也
陽證發熱口苦胸滿脈弦數小柴胡湯加竹茹小便閉加茯苓或猪苓湯大便閉者調胃承氣湯少陰證失下腹滿便閉或純下淸水𩚚逆者小承氣湯陽明身熱口渴胸滿煩躁脈洪數𩚚逆者火衝肺也甘草瀉心湯
陰證便軟胃寒或因吐下虛極惡寒脈細者橘皮乾姜湯內寒厥冷者羗活附子湯丁香柿蒂散調蘇合香丸胃寒飮水相搏者小靑龍湯去麻黃加附子手足厥冷者小橘皮湯胸滿虛煩者大橘皮湯凡𩚚逆藥中俱宜陳皮竹茹姜汁此證有欲作正汗陰陽升降而然者卽愈又有食積而致者小便閉澁及痰火上衝者腹滿不得小便及脈見沈微散者死已上嘔噦𩚚逆大同水氣表裏俱有此五證
衄血熱迫於鼻動經則爲厥竭不治
經絡中熱盛逼血從鼻出者爲衄多屬太陽名曰陽血點滴不成流者表猶未解當用辛凉之藥解表九味羗活湯加赤芍或升麻葛根湯加黃芩或麻黃升麻湯雙解散渴者五苓散煩者竹葉石羔湯以散經中之邪仲景云傷寒脈浮緊不發汗因致衄者麻黃湯主之是也如無表證衄血成流及因汗而得衄或下又見血者不治自愈不止者犀角地黃湯陶氏生地芩連湯黃芩湯茅花湯外用冷水浸紙貼太陽穴紙熱又換或用百草霜胎髮燒灰吹入鼻中九竅出血亦效凡衄不宜卽止恐餘血入胃着於上焦爲血結胸證
直中少陰證熱行於裏先熱後厥無汗亦陰證似陽也醫不能識强發其汗必動其經外則筋惕肉瞤內則伏熱逼血從耳目而出或從口鼻而出名曰陰血是爲下厥上竭不治但厥爲下厥血出於上爲上竭輕者黃芩湯加生地之類或當歸四逆湯黑錫丹救之動經與鼻衄微有不同如此
吐血熱積於中倂牙乃是腎胃相殘
汗乃心液熱則變紅而逆出上竅陽邪失汗以致熱毒入臟化爲瘀血從口吐出多屬陽明凡見目紅骨熱神昏狂譫胸腹急滿皆血證也熱淺者犀角地黃湯加黃芩山梔茅根藕節或小柴胡湯黃連柏皮湯熱深者桃仁承氣湯三黃湯抵當湯丸陽毒者升麻湯作渴者五苓散恐水入復吐故也或竹葉石羔湯皆加川芎調血炒山梔降火危哉又有陰證吐血脈遲腹痛厥逆嘔吐紫黑色者難治姑以理中湯甘桔湯加生姜汁半夏湯救之又牙床屬胃牙齒屬腎如陽明傳入少陰二經相倂血出於牙縫如吐者人多不覺其爲牙血以凉水漱血則止少頃又來者是外用綠袍散內服解毒湯合犀角地黃湯或生地芩連湯下之輕者淸胃降火而已
漏汗驚狂癉痺總是火邪逆
火邪者或不當汗而用火取汗或汗不得而用火刧奪以致火氣薰蒸精神昏瞶肢體不寧體虛者漏汗不止眞陽脫亡凡汗不得者謂之亡陽汗多不止者亦謂之亡陽如心痞胸煩面靑膚瞤者難治色黃手足溫者可治因太陽證者桂枝湯加附子或汗下後見吐逆者亦宜因少陰證者四逆湯或便淸乾嘔者甘草乾姜湯咽痛者猪膚甘桔湯如少陰𩚚逆譫語被火小便難者必滋其津液竹葉石羔湯去半夏加生地或時忽然而起惕然而驚起臥不安若狂者救逆湯煩躁遺精者桂甘龍骨牡蠣湯體實者雖不至亡陽然內火外火相倂熱發於外則身必發癉熱搏於內則小便必難驚狂譫語煩躁不已或一身盡痛甚則手掉足動循衣摸床者死如小便利者可治通用柴胡龍骨牡蠣湯火邪湯或下淸血或因燥唾血者犀角地黃湯發黃癉者茵陳湯若太陽證宜汗而反用火灸者其邪無從而出病當腰下重痺麻杏薏甘湯散之
譫語鄭聲虛實全憑水道看
譫者妄也或閉目言平生常事或開目言人所未見事或獨語或睡中呢喃或呻吟不已甚則狂言惡罵俱謂之譫語皆因胃熱承心故脈來洪數二便多閉外見陽證有陽明汗多譫語少陰自利譫語者內有燥屎也調胃承氣湯下之半表裏默默不欲語及已得汗而身和亡陽譫語者柴胡桂枝湯調之已下胸煩身重不可轉側譫語者柴胡龍骨牡蠣湯錯語獨語呻吟者解毒湯單瀉心湯或白虎湯和之又有汗多譫語者風也俟過經乃可下瘥後譫語者邪留心胞也知母麻黃湯如氣逆下利厥冷而脈又沈細者死身熱脈大聲淸氣朗目光面潤者生瘀血亡陽合病濕溫熱入血室火邪譫語見各條
鄭者重也言語重復不已聲音糢糊有如鄭衛不正之音皆因汗下後及風溫發汗過多以致表虛裏竭精氣奪而神昏舌短故脈息沈微二便多利外見陰證白通湯救之或單人參湯亦可故曰譫語實則可下虛不可爲實者胃實有燥屎也虛者胃虛便自利也全憑水道斷之
咽痛有熱無熱腎伏暴寒下必利
太陰絡咽少陰絡喉熱邪承之乃生咽痛若汗下過多虛而生熱亦能咽痛有少陰身熱腹痛脈沈咽痛或不食嘔吐者黃連龍骨湯少陰客熱咽痛者單甘草湯寒熱相搏及亡陽咽痛者猪膚湯甘桔湯二便難者甘桔湯加玄參枳殼順導異唐本黑字臭之物續以甘草生姜煎湯頻與之以解其毒或陶氏芩連消毒飮陽毒發斑吐血咽痛者玄參升麻湯陽厥宜下反發汗則口瘡赤爛內服升麻六物湯外用蜜漬黃柏汁含之咽喉閉塞者烏扇湯聲音不出者鷄殼苦酒湯有少陰咽痛無熱下利四肢厥冷者甘桔湯厥冷吐利脈沈者猪膚湯厥冷下利不止者四順湯丸或通脈四逆湯加桔梗不可汗下有汗者藁本末撲之又有腎傷寒一證乃非時暴寒伏於腎經初起頭痛腰痛咽痛次卽下利脈微弱者先用半桂湯次用四逆湯主之傷寒六七日大下後脈遲不至咽痛吐膿血厥冷利不止者死麻黃升麻湯救之
臟結有痞無痞臍痛引陰生必難
臟結與結胸相似皆下後邪氣入裏與陽相結結在胸者爲結胸與陰相結結在臟者爲臟結惟其陰結故臟結無陽證不往來寒熱或但寒而不熱其人反靜飮食如常時時下利舌上白胎脇肋臍腹引入陰筋俱痛者丹田有熱胸中有寒所以難治又病人脇下素有痞氣再加傷寒邪氣與宿積相合使眞臟之氣閉結而不通亦名臟結不問有痞無痞愼不可下邪未全成熱猶在表止宜小柴胡加生姜以和表灸關元穴以回陽而解陰氣之結危哉
結胸下早而緊痛大小寒熱宜細辨
傷寒太陽證下之早而表邪承虛客於上焦少陽之分名曰結胸當心緊痛而煩水漿不入但能仰而不能俛其表邪又不散故項强如柔痓狀
有大結胸者不按而痛胸連臍腹痛硬手不可近不大便日晡熱潮大陷胸湯丸有小結胸者按之方痛只心下硬小陷胸湯
有寒實結胸者身不熱口不渴但心中脹硬而痛枳實理中丸五積散甚者三物白散
有熱實結胸者心下滿硬懊憹煩躁而渴柴陷湯甚者大陷胸湯
有水結胸血結胸陰毒陽毒結胸見各條結胸脈浮大者不可下下之卽死結胸證具而煩躁者死結胸見陰脈陰證及喘急𩚚逆者亦死若未經下而胸滿者乃半表裏吐證不可誤作結胸
痞氣下早而虛滿硬濡噦利更易安
傷寒半表證下早而邪入於中焦太陰之分而成痞氣按之濡而不痛比之結胸更輕有胸滿而硬嘔吐下利者裏實有水也大柴胡湯心痞引脇下痛乾嘔者十棗湯汗出惡寒者附子瀉心湯有胸滿而濡脇肋脹滿者虛邪氣聚耳小柴胡湯加乾姜牡蠣各一錢胃虛氣逆者半夏瀉心湯
有心痞噦噫者胃不和也汗出脇有水聲雷鳴者生姜瀉心湯心痞噦噫不止者旋覆代赭石湯
有下利者裏虛也糓不化腹鳴者甘草瀉心湯或己數下表邪入裏干於腸胃遂成下利而心下痞硬者謂之表裏不解桂枝人參湯下利不止者赤石脂禹餘糧湯又結胸痞氣關脈皆沈如關浮惡熱心痞者乃肝熱非痞也三黃瀉心湯心痞而口渴溺澁服瀉心湯不效者乃停水非熱痞也五苓散
凡痞氣服諸瀉心湯而熱不除者亦須大陷胸湯丸下之但結胸與痞雖宜下如脈浮惡寒有表者須柴胡桂枝湯或柴陷湯解表必表證悉罷關尺沈滑緊實者方可下之下後病猶不退者乃下虛氣逆上攻枳實理中丸和其胃氣初起未成痞結之際虛者亦宜枳實理中丸實者枳梗湯檳榔湯疎氣然後隨證用藥胃冷厥逆者俱宜理中四逆和胃待日久邪不退而後議下是結胸痞氣始末用藥俱同但中間用藥略有輕重之殊耳不識前輩分陰陽二證謂何陶氏又以傷風爲陽傷寒爲陰王氏又以痞氣乃陰證有表者皆於理未協要之皆傳經陽證但下後胃寒而用藥有宜溫者若邪盛胃實方可寒凉下之二證皆然
且考傷寒論正文云太陽少陽倂病而反下之成結胸心下痞硬入裏則爲痞氣初未嘗分陰陽也設有陰證誤下不死而結胸痞氣者亦當以陰毒結胸法治安敢又用三黃瀉心等劑耶以此論之謂陰陽二證俱有結胸痞氣則可謂陽證爲結胸陰證爲痞氣則不可又用寒凉藥治陰證尤不可知者裁之
又心下妨悶不滿不硬者謂之支結表未解者柴胡桂枝湯胸脇滿而微結者小柴胡加乾姜牡蠣各一錢表裏俱不解者桂枝人參湯
客熱懊憹時發躁
懊憹心中不自如也比躁更甚表證誤下陽氣內陷心下固硬者則爲結胸胃氣空虛客熱在膈短氣煩躁微疼則爲懊憹將成結胸者宜大小陷胸湯但懊憹煩不得眠飢不能食頭汗出而不結胸者梔豉湯腹脹坐臥不安者梔子厚朴湯渴者白虎湯陽明證下後懊憹者內有燥糞猶宜承氣湯下之懊憹小便難者必發黃茵陳湯
內虛動悸必生煩
悸動也心膈間客邪承之築築然觸動如人將捕卽怔忡意也有水停心下頭眩身搖厥而悸者滲其水而悸厥自定有神氣素虛心中空耗不能自持者有汗下後內虛而悸者比之素虛者尤甚須先定其氣而後治其悸大約先煩後悸者爲虛小建中湯玄武湯脈代者灸甘草湯入酒少許汗後冒眩者桂枝甘草湯先悸後煩者爲熱小柴胡湯喜嘔譫語大便難者小柴胡湯加大黃或加芒硝少許譫語小便不利者柴胡龍骨牡蠣湯小便赤者五苓散
胸滿多帶表肌證
胸滿者未經下而胸膈氣塞滿悶非心下痞氣亦非結胸也蓋外邪自皮毛傳入胸中少陽所屬半表裏證也柴梗湯主之譫語身痛者柴胡龍骨牡蠣湯有痰氣逆上搶心者梔豉湯或加甘草生姜誤下脈促者桂枝湯去芍藥喘者麻杏甘石湯胃虛者半夏瀉心湯滿硬便閉屬臟者方可議下尋常胸膈不利多挾痰氣食積者柴陳湯枳梗湯調之
脇滿半居表裏間
脇滿非腹中滿也乃脇肋下脹滿半表半裏之間多耳聾乾嘔寒熱往來默默不欲食少陽所主小柴胡湯和之如太陽未罷項强者小柴胡加乾葛陽明便閉舌胎者柴梗湯挾痰熱者柴梗半夏湯有水證及臟結脇滿者見各條
腹脹裏有邪陽閉潮而陰利厥腹脹裏未淨吐下實而汗後虛
傷寒外邪自表分皮膚肌肉而入於胸膈脇肋爲半表裏直至傳入胃府乃爲入裏是腹脹雖屬太陰而裏證尙淺未全入府猶宜和之惟腹滿硬不減咽乾口燥便閉者乃陽邪入裏方可下之若腹滿濡時減吐利厥冷者乃裏寒陰證速宜溫之
又汗後滿者外已解而裏亦不實乃脾胃津液不足氣澁不通壅而爲滿宜厚朴半夏甘參湯以溫散之吐下後滿者表邪未淨承虛入裏以致上下氣不通和宜大柴胡湯加厚朴量下之或梔子厚朴湯量吐之合病脹者身重痛口頑麻白虎湯加減通用柴梗湯柴梗半夏湯凡脹滿忌用白朮閉氣如腹脹喘而不尿脈濇者死
腹痛熱閉冷利皆邪入裏相搏
寒熱邪氣入裏與正氣相搏則腹痛陽證不可按揉大便閉者爲熱表證誤下表裏俱病者桂枝加芍藥湯甚者加大黃半表裏證者小柴胡湯去芩加白芍表裏俱熱者大柴胡湯遶臍腹痛滿實手不可近而便閉者內有燥屎也大承氣湯經曰痛隨利減是也熱厥泄瀉者四逆散上熱下寒欲吐者黃連湯虛煩者梔豉湯加厚朴枳實
陰證可按與揉痛無休息腸鳴而大便利者爲冷太陰理中湯黃芪建中湯少陰四逆湯玄武湯厥陰正陽散當歸四逆湯太陰連小腹痛甚自利不止者難治又大腹屬太陰臍腹屬少陰臍下屬厥陰多有挾食積與痰火者
臍滿熱瘀冷結有物非氣爲辜
心胸與大腹滿者皆外邪傳入惟小腹脹滿者非血瘀便是溺澁血結膀胱者小便自利熱結膀胱者小便自澁又有冷結膀胱小便亦澁但手足厥而胸不滿爲異宜外灸關元穴內服玄武湯
妄施三法動積氣奔豚上衝尤甚
其人先有五積在臍中或臍上下左右復因傷寒邪氣衝動新邪與舊積相搏而痛或醫人不識病者原有痞積妄施汗吐下發動其積氣築築然跳動名曰動氣動右肺氣則咽乾鼻燥衄渴飮卽吐水動左肝氣則筋惕肉瞤身熱欲踡動上心氣則掌熱作渴氣上衝心動下腎氣則心煩骨痛食則嘔吐或下利淸糓大槪虛者通用理中湯去白朮加肉桂頭眩惕瞤汗多者防朮牡蠣湯少建中湯腹滿身微熱欲踡者甘草乾姜湯心煩骨痛吐食者大橘皮湯熱者通用柴胡桂枝湯煩渴者竹葉石羔湯衄血煩渴者五苓散心痞下利淸糓者甘草瀉心湯氣上衝心者李根湯五積惟臍下奔豚衝心最甚多因汗下心虛而腎氣承虛上衝有若江豚拜浪然桂枝湯加桂一倍若不上衝者不可妄與臍下動甚頭眩身振者茯苓桂甘大棗湯吐後去棗加白朮蓋白朮閉氣止可暫用惟桂瀉奔豚苓伐腎邪奔豚妙藥也
邪犯三焦成霍亂吐利不發則殂
三焦水糓道路邪在上焦吐而不利邪在下焦利而不吐邪在中焦上吐下利病因飮食不節淸濁相干陰陽乖隔輕者止曰吐利重者揮霍擾亂乃曰霍亂外證必發熱惡寒頭疼身痛本傷寒病也因邪入脾胃故發爲吐利然中焦爲寒熱之半邪偏高居陽分者則多熱而渴五苓散分利之邪偏下居陰分者則多寒不渴理中湯分利之風寒濕勝者藿香正氣散除濕湯五積散和合暑勝大渴者二香黃連散益元散柴苓湯選用傷食甚者平胃散治中湯主之轉筋者氣不和也俱加木瓜或單用鷄屎白略炒爲末溫湯化下方匕凡霍亂多責於熱故夏秋爲盛或熱伏於內手足如氷六脈沈伏食卽𩚚逆此火氣上奔而然不可誤爲陰證必吐利小便亦自利而大汗出下利淸糓寒熱四肢拘急厥逆脈微欲絶乃爲陰證四逆湯或加吳萸生姜救之少陰吐利煩躁欲死者三味參萸湯吐利止自汗厥逆不渴脈微欲絶者通脈四逆湯加猪膽汁吐利止身痛不休者桂枝加參湯吐利止發熱者隨證微汗之吐利止亡津而渴者竹葉石羔湯白虎加參湯吐利不止者靈砂丹木香乾姜煎湯下凡霍亂不可遽與米飮粥飯等食以助邪氣必所傷物盡然後淡食少少養之傷寒心痞發熱吐利者大柴胡證也不可誤爲霍亂
乾霍亂者氣痞於中欲吐不得吐欲泄不得泄所傷之物壅閉正氣關格陰陽煩躁喘脹者必死急以鹽湯一盞入童便姜汁頓服探吐令透未吐再服外用鹽炒吳萸熨臍下卽以理中湯加陳皮調之或藿香正氣散加官桂倍枳殼茯苓木瓜呑蘇合香丸如發熱頭腹痛者桂枝加大黃湯
大便閉本裏熱而帶表屬陰未可攻下
論云陽結能食不大便者卽裏熱證言陽氣固結於腸胃蓋病邪在表則大便如常邪傳入腸胃之裏謂之正陽明病潮汗閉澁滿渴狂譫尺脈實者諸承氣湯選用如脈浮帶嘔舌上白胎者知邪未全入府猶屬半裏所謂嘔家雖有陽明證不可攻舌上白胎未可攻者是也宜與小柴胡湯和其榮衛通其津液得微汗而自解然有數日不大便而妨悶甚者雖尙有些表證亦當與大柴胡湯或小承氣湯微潤之又陽明證汗多小便利而大便硬或發汗利小便多而大便硬者皆津液內竭宜蜜導之大便硬小便數者乃爲脾約宜麻子仁丸大便堅小便少者未可攻津液未充候其小便自如乃可攻也當問病人一日小便幾行若如常當知氣已下行大便不久自出要知古人審用轉藥若欲行大承氣湯當先一日用小承氣湯候其腹中轉失氣轉氣者腹中響而放屁知其有燥糞臭者有宿食宜攻之若不轉失氣者必先硬後溏勿攻之金匱云六七日無所苦不可攻下之早熱氣承虛入胃重者必死又便閉屢下不通者須吐以提之
陰結脈沈遲不渴不食身重如石且冷大便硬而艱難非燥糞也乃陰寒固結於胃血氣凝滯而閉塞也宜四物湯附子湯或金液丹古半硫丸五積散如久不大便而脈反微濇者裏虛甚也急以黃芪建中湯救之又有食滯脾及血燥而不大便者當於雜病傷食及燥門求之
小便閉本下熱而亡津屬陰難以滲疎
傷寒邪在表則小便利入裏下焦有熱引飮過多小腹脹硬小便閉者脈浮五苓散脈沈猪苓湯大便乍難乍易而小便不利者內有燥屎大承氣湯若陽明汗多或發汗胃中津乾不利者切忌疎滲待其津液還而自通可也汗下後發熱項强頭頂心痛無汗小便不利者三白姜棗湯半表證小柴胡湯去芩加茯苓譫語身重者柴胡龍骨牡蠣湯少陰脈沈小便不利者玄武湯或四逆湯加茯苓少陰腹滿痛便膿血小便不利者桃花散又陰毒下利小便不利囊縮小腹痛欲死者急與返陰丹煖藥服之若用寒凉之藥陰氣伏蓄小腹有至死者或見小便不利以炒鹽熨臍下陰氣不散被熱物熨之冷氣衝心亦有致死者凡小便閉而厥逆頭汗出者陽脫關格不治水證黃證風溫小便不利見前
水難陰虛而陽邪湊襲
小便難者出不快也經曰陽入陰分則膀胱熱而小便難惟陰分虛而陽熱承之不可强利必小便黃赤者乃可萬全木通湯利之如太陽汗不止者桂枝湯加附子陽明傷風嗜臥身黃者小柴胡湯加茯苓
水利偏前而後便乾枯
傷寒內熱則小便閉今反利者膀胱主津液而偏滲於前宜乎後便乾枯有瘀血證小腹硬滿其人如狂者抵當湯有少陰證厥逆脈沈者四逆湯或玄武湯去茯苓有陽明證自汗小便利而大便雖硬者不可攻宜蜜導法或猪膽汁灌之有停水心悸者茯苓桂甘湯
膀胱移熱小便雖濁而不痛
裏和則小便淸裏熱則小便濁膀胱移熱於小腸則尿血與赤濁相似導赤散或玄胡索散朴硝二味等分水煎服或加川芎滲利之劑尤妙此亦瘀血中之一證也
腎虛協熱小便雖數而無餘
惟虛則小便頻數惟熱則小便澁滯而不快有宜溫者太陽自汗小便數者雖有表證不可桂枝重亡津液誤服厥者陽不足也甘草乾姜湯心煩脚踡者血不足也芍藥甘草湯有宜下者譫語自汗小便數者調胃承氣湯少與之汗吐下後小便數大便硬者大柴胡湯陽明汗多小便數大便硬者胃强脾約乃約束津液不行宜脾約丸餘瀝遺溺見後危證
協熱自利而渴曰腸垢腸垢腸間津汁垢膩原註熱甚純下淸泉
協寒自利不渴曰鴨溏鴨溏大便淸白樣狀原註濕毒有如豆汁
陽證自利溏泄身熱臍下亦熱作渴尿赤後重泄下黃赤故曰腸垢陰證自利太陰手足溫少陰厥陰手足厥冷臍下亦冷不渴利下淸白故曰鴨溏熱因表邪入裏挾風則所下必暴寒乃直中陰經大法熱宜和解或攻泄或利小便寒宜溫中或固下焦俱不宜發汗令胃氣虛而脹滿作但自利舊分陽證陰證又分協熱協寒而治法相同然陽證自利亦必裏氣虛而表熱承之乃能自利雖太陽初證下利亦然與表邪傳裏協熱下利無異至於陰卽協寒其證尤顯所以云陽證下利誤溫則發黃斑出而死此等支離去處每爲合一庶不惑人大槪裏氣協熱下利黃赤者黃芩湯最妙帶表口渴下利者柴苓湯少陰熱證渴而下利者白虎湯少陰熱證咳而嘔渴心煩不得眠而下利者猪苓湯熱甚口燥心痛下利純淸水者大承氣湯潮熱譫語脈滑有宿食者大柴胡湯或陶氏黃龍湯下利脈和者內實下利脈滑或浮大按之反澁不欲食者有宿食竝宜下之又太陽初傷風下利不惡寒頭痛乾嘔心痞腹痛者桂枝湯加芫花或十棗湯胃不和腸鳴下利者生姜瀉心湯小便澁大便利者赤石脂丸下利頻而溺如常者自止橘皮竹茹湯調之合病自利及心痞下利見各條
裏氣挾寒下利淸白太陰不渴者理中湯四逆湯寒毒入胃者四逆湯加韭白少陰自利虛渴脈微者白通湯厥逆無脈者白通加猪膽汁湯通脈四逆湯少陰下利咽痛者甘桔湯厥陰下利先厥而後發熱者下利必自止若再厥者必復利也小建中湯當歸四逆湯利不止者赤石脂禹餘粮湯又下利身痛者先以四逆湯救裏利止但身痛者急服桂枝湯救表凡下利譫語直視及厥躁不得眠汗不止無脈及自利不禁身熱脈實者皆死
濕毒下利膿血腹滿腸內刮痛如魚腦爛桃或如黑豆汁者除濕湯猪苓湯地楡散濕挾熱者敗毒散黃芩湯白頭翁湯如無濕但熱毒日晡壯熱腹痛便下膿血稠粘者黃連阿膠湯濕挾風者胃風湯加木香濕挾寒者不換金正氣散加乾姜木香又陽證便膿血者亦名協熱腸垢當淸其腸犀角地黃湯陽明熱入血室下血者小柴胡湯加生地枳殼山梔少陰下利膿血者亦謂之協寒鴨溏當固下焦桃花散赤石脂丸
壯而熱止其利斷下之生也不長
少壯人實熱下利不宜止澁止之則加熱悶而死名曰壯熱斷下
厥而利反能食除中之死也可立
邪在表則能食邪在裏則不能食表裏之間者欲食而不能食今傷寒厥深下利脈遲當不能食而反能食者名曰除中中之胃氣旣除豈可再復
風漏手足攣搐陽虧四肢拘急
四肢諸陽之本腰背太陽之絡因發汗腠理空疎蓋覆不周將息未久以致風邪復入筋骨之間攣搐有妨行持牛蒡根湯主之如脚攣嚙齒者風熱也承氣湯下之
拘急者手足不能自如屈伸不便踡臥惡風之貌發汗亡陽而有此證汗多小便難者桂枝湯加附子吐下後厥逆拘急者四逆湯心煩足攣屬血虛者芍藥甘草湯陰陽易病亦有手足搐搦如風狀者古瓜竹湯
太陽腰痛頂連尻陽明不可回顧少陽如鍼刺
太陽證分有汗無汗傷寒人參順氣散傷風敗毒散或通氣防風湯粗人刺委中血甚妙太陽合陽明葛根湯少陽柴胡桂枝湯與頭痛叅看
少陰腰痛背及脊太陰遺溺腰下橫木遺溺厥陰張弓
厥陰風熱故腰强急如弓三陰通用五積散加杜仲附子或加於黃芪建中湯當歸四逆湯中尙當於雜病腰痛叅看
陽氣虛而筋惕肉瞤
陽氣者精則養神柔則養筋汗下後津液耗竭陽氣大虛肉筋失養故惕然而跳瞤然而動久則成痿治宜溫經養榮益胃玄武湯是也羸甚去芍藥熱者去附子或陶氏溫經益元湯亦好汗下後頭眩身搖者茯苓桂朮甘草湯心下痞滿者暫與枳梗湯加茯苓汗下後表裏俱虛及素虛之人微發其汗膚瞤肉戰喘促汗出如油者死動氣在左發汗有此證者亦危
風熱極而瘈短瘲長
俗云搐也瘈則筋脈急而縮短瘲則筋脈緩而瘲長急緩之間筋脈牽引伸縮不定狀如風癎可畏多因汗下脾土受傷木旺風熱熾盛故手足動搖搐搦必平木降火以柴胡山梔滌熱防風羗活袪風兼佐和血化痰之藥治之與痓大同如聖餅子引風湯陶氏如聖飮選用結胸失下有此證者大承氣湯風溫被火瘈瘲萎蕤湯火邪湯經曰太陽終者戴眼反折瘈瘲汗出不流者死
邪氣勝則心寒而慄也屬陰正氣勝則身振而戰也屬陽
戰者身振而動慄者心戰而惕邪氣外與正爭正氣勝則戰邪氣內與正爭邪氣勝則慄戰則病欲愈慄則病欲甚戰屬陽故一戰搖之間而眞陽鼓動大汗以解不必藥也慄屬陰陰無勝陽之理故恐懼不戰而承乎陽於是陽反爲陰所制心寒足踡鼓頷厥冷便溺妄出不知人事純乎陰而陽敗遂成寒證宜理中四逆甚則養正丹倂灸關元穴若復躁極而不得臥者不治若原係傳經熱證口燥咬牙雖厥冷有時溫和脈大而數表證慄者羗活冲和湯裏證慄者大柴胡湯
蚘厥却緣多飢蟲攻咽及攻胃
蚘卽蛔也謂之厥者病屬厥陰又手足厥逆義也其人素有食蛔或因病過飢蟲逆上咽膈而出妄發其汗以致胃冷長蟲上攻咽膈胃氣困乏雖飢不能食食卽吐蛔者蟲聞食臭氣而出也外證乍靜乍煩者蟲或上或止也又或下利臟寒則蛔亦上入于膈然上焦熱而中下焦寒故雖煩熱消渴便硬不可遽投凉藥當先以烏梅丸理中湯安蛔然後隨證調之或煩熱不退者小柴胡湯或熱甚昏瞶腹脹便閉或蛔不得安從大便而出者大柴胡湯
狐惑蓋緣失汗蟲食臟及食肛
此亦蟲證也如狐聽氷猶豫不決之義初起狀如傷寒或因傷寒變成其候四肢沈重欲食惡聞食氣欲眠目不能閉舌白齒晦面目色變無常蟲食下部爲狐下脣有瘡其咽乾蟲食其喉爲惑上脣有瘡其聲瘂殺人甚急皆因汗下失宜邪熱入腹以致飮食少而腸胃虛虛甚則三蟲擧而食人五臟食上部者三黃瀉心湯主之食下部者單苦參煎湯淹洗之食肛門外者用生艾汁調雄黃末燒煙薰之通用黃連犀角湯治䘌桃仁湯金液丹雄黃銳散又濕䘌蟲證與狐惑證同但專食其臟爲異耳
陰陽發斑總是火誰知溫毒時毒
傷寒陽證發斑謂之陽毒春溫發斑謂之溫毒夏熱發斑謂之熱毒時行與暴溫發斑謂之時毒名雖不同是歸於熱或因當汗不汗及已汗而熱氣不散表虛裏實而發者或因當下不下熱蓄於胃而發者或因下早熱邪承虛入胃傷血不散而發者或因誤服溫藥胃熱焦爛而發者然皆心火入肺故見紅點於皮毛之間輕如疹子蚊迹只在手足先紅後黃重如錦紋發在胸腹先紅後赤切忌發汗重令開泄甚則皮膚斑爛陽毒臭而紅潤稀疎起發五六日卽愈若陰脈見而黑斑稠密成片身凉六七日死先紅後黯如果實者亦死
陽毒舌焦鼻煤發斑者陽毒升麻湯白虎加參湯熱甚者三黃石羔湯三黃瀉心湯陶氏消斑靑黛飮選用有斑瘡如豌豆者黃連一物湯水煎濃汁服或靑黛一物湯熱病發斑與陽毒同
溫毒因冬煖感溫氣至春風氣相搏發爲癮疹多痒初起升麻葛根湯加玄參或敗毒散加紫草赤芍日久發渴腹滿便硬者調胃承氣湯加黃連赤芍生地牡丹皮已經汗下而毒不解者黑膏主之
熱病發斑時行發斑身如火色者大靑四物湯猪膽鷄子湯
發斑雜證咽痛玄參升麻湯或紫雪嚥之𩚬逆下利者黃連橘皮湯心煩嘔吐者葛根橘皮湯血熱內結者小柴胡湯犀角地黃湯斑盛破爛者芒硝猪膽汁法凡汗下不解足冷耳聾煩悶咳嘔便是發斑之候宜化斑消斑之藥以防之諸斑藥皆通用惟溫毒挾風稍殊耳
陰證亦有發斑者乃相火承肺故但出於胸背手足稀少脈沈身無大熱爲異宜理中湯或加附子玄蔘
血溺如狂有是證爭似發狂凶狂
有陰盛發躁欲坐井地如狂者有火邪驚惕不安如狂者然血溺如狂有三證與陽毒如狂相似故擧言之
如狂屬瘀血者脈沈實多漱水不嚥有無表裏證但血蓄下焦小便自利如狂者有無表裏證脈數善飢不大便如狂者有太陽初證熱結下焦如狂者血自下者卽愈如外未解者桂枝湯陶氏桂苓飮外已解但小腹急結者桃仁承氣湯挾血傳心脾者當歸活血湯有太陰身黃溺澁如狂者五苓散此皆如狂但睡中忽欲起行錯言妄語猶知諫阻尙可制禦非若發狂勢凶莫能禦也
發狂者熱毒在胃倂入於心遂使神昏不定言動急速妄辨妄笑甚則登高而歌棄衣而走踰垣上屋不飢不臥皆因汗下失宜陽氣亢極陰氣暴虛非大吐下不止傷寒四五日身熱煩躁不得汗發狂者表裏俱熱三黃石羔湯雙解散傷寒六七日壯熱胸滿便閉脈實數發狂者大承氣湯加黃連陽毒暴盛發狂多乾嘔面赤發斑咽痛下利黃赤壯熱而不得汗者葶藶苦酒湯咽痛吐膿血者陽毒升麻湯潮熱甚者梔子仁湯潮熱大便閉者升麻葛根湯加大黃或三黃湯發斑不可下者草龍膽一味水煎服狂走者瓜蒂散吐痰時行熱毒發狂者黑奴丸通用水漬法火刧法王氏玄明粉凡發狂見陽證陽脈者順見陰證陰脈及舌卷囊縮者卽死
多眠陰盛而晝寢不厭
傷寒邪傳陰則多眠昏昏閉目者陰主闔也默默不欲言者陰主靜也有太陽證外已解而神將復者設若胸滿脇痛鼻乾得汗者小柴胡湯脈浮羗活冲和湯冬月麻黃湯有陽明熱伏於裏而嗜臥者小柴胡湯少陽脈沈細自利欲吐而渴多眠者四逆湯加人參茯苓以益陰回陽或熱病得汗後脈沈細身冷初覺安靜漸次昏沈喜臥不省亦急與四逆湯令四肢溫不爾有熟睡而死者合病目合則汗出風溫常不了了狐惑精神恍惚治見各條惟汗下後酣睡者爲正氣已復不必藥也
不眠陽盛而夜臥不遑
或終夜煩擾或晝夜惺惺不眠未經汗下而不眠屬陽明初證者葛根解肌湯在裏屬心神不淸者大承氣湯已經汗下不眠津液乾熱盛陰虛胃不和也太陽發汗過多躁不得眠欲飮水者卽愈若脈浮而渴小便難者五苓散汗吐下後懊憹不眠者梔豉湯晝夜不眠者酸棗仁湯錯語乾嘔不眠者解毒湯譫語小便淋澁煩躁少睡者白虎湯加山梔挾瘀血者犀角地黃湯少陰下利而渴或因下後不得眠者猪苓湯少陰二三日心煩不眠者黃連鷄子湯下後陽虛脈沈無表證夜靜晝煩不得眠者宜古姜附湯或四逆湯加茯苓汗多者小建中湯傷寒瘥後不眠者陰氣未復也梔子烏梅湯或溫膽湯加竹茹虛者十味溫膽湯精神恍惚者朱雀丸古法不眠者單熟酸棗散多眠者單生酸棗散亦好
常病常法易知變病變法難詳
右一段論傷寒雜證從面至足及眠逐一詳審以便問證云
陰證微甚分於便閉便通
三陰經血分自受寒謂之陰證有微甚不同微者寒邪自背兪漸入少陰故表鬱亦能發熱但終不如陽證熱甚亦或頭疼但肢厥脈沈爲異古法麻黃附子細辛湯麻黃附子甘草湯附子細辛湯近用辛黃三白湯微而腹痛手足淸冷便閉者桂枝加芍藥湯甘草乾姜湯理中丸有表復有裏者人參三白湯或附子細辛湯加大黃甚者不自表分漸入或上從鼻入或下從足入卒中陰經初起無頭疼身熱但惡寒厥冷或胸腹滿痛嘔利間有熱者虛陽之氣外浮耳太陰腹痛自利附子理中湯痛甚理中合小建中湯溺澁理中合五苓散少陰口和背惡寒身痛虛渴或發熱脈沈下利者名夾陰傷寒附子湯少陰下利淸糓或咽痛脈微者四逆湯利不止脈欲絶者白通湯無脈者白通加猪膽汁湯厥陰下利小腹痛或消渴吐蛔者當歸四逆湯凡陰證脣靑舌黑或白胎或卷强者用生姜頻擦脣口擦後黑轉爲紅乃吉
陰證常變察其有力無力
厥冷吐利不渴靜踡此陰證之常也若發熱面赤煩躁飮冷脈大掀衣去被此陰證之變也若認作陽證投凉必死須察脈有力無力如重按無力或全無者便是伏陰急與五積散通解表裏之寒甚加姜附如果有力乃陽證似陰也不可不辨陰證無脈者姜酒半盞服之或呑四順丸又病人有痛處當知痛甚者脈必伏如無痛證用此法脈不來者死如原無正脈須覆手取之乃陰陽錯亂也宜和合陰陽
陰厥不熱便厥而下利悽淸
陰厥者未厥前無頭疼無身熱吐利不渴靜踡等證乃陰邪獨勝而然手足盡冷乃厥陰所主陰陽之氣不相接逆而然非比傳經四逆之漸冷也太陰厥手足指頭微冷者理中湯少陰厥脛寒足冷甚則手至臂足至膝者四逆湯通脈四逆湯厥陰厥一身盡冷者當歸四逆湯厥逆煩躁者不治百問云冷厥初得病四肢逆冷脈沈細臥多攣足或惡寒指甲靑色或自引衣覆身或下利淸糓或淸便自調小便數外證惺惺此冷厥也四逆湯三味參萸湯選用凡病熱多厥少者易愈厥多熱少者難已又有血厥四物湯氣厥四君子湯暑厥白虎湯水厥心下怔忡茯苓桂甘湯屍厥卽中惡冒犯不正之氣而然木香勻氣散合平胃散或追魂湯蚘厥見前
陽厥微厥便熱而下利黃赤
陽厥者未厥前有頭疼有身熱潮汗閉澁滿渴狂譫證具陽邪深入陷伏於內而後發厥微厥半日間却又發熱熱氣下行則腹痛下利後重稠粘黃赤必見膿血若不便血熱氣上行則必喉痺又熱厥傳經七日不退者其後必便膿血若陰厥腹痛下利淸白不渴以辨之尤的詳前熱厥
暈厥挾痰與伏火
暈者昏暈傷寒乃熱結胸滿痰盛口噤不省人事先用絹帕裹指牙齦上頻頻擦之候牙寬却用大承氣下之
臟厥發躁無休息
發熱七八日脈微膚冷而躁或吐或瀉無時暫安者此乃厥陰眞臟氣盡故曰臟厥仲景無治法四逆湯冷飮救之又少陰厥而吐利發躁者亦不治三味參萸湯救之
陰毒冷汗甲靑而六脈沈細身痛若鞭
三陰病深必變爲陰毒有初證遽然而成者有誤服寒藥或吐下後變而成者蓋以房勞損腎生冷傷脾內已伏陰外又感寒致之內外皆陰陽氣暴絶故耳外證比常陰證厥冷吐利不渴靜踡甚則咽痛鄭聲加以頭痛頭汗眼睛內痛不欲見光面脣指甲靑黑手背冷汗心下結硬臍腹築痛身如鞭朴外腎氷冷或便膿血診其脈附骨取之則有按之則無宜甘草湯正陽散或玄武湯加人參選用陽氣復而大汗解矣陽氣乍復或生煩躁者返陰丹復陽丹金液丹不可凉藥竝加生姜良姜要藥也外借火氣但不可太近叔和詩云陰毒傷寒身體重背强眼痛不堪任小腹痛急口靑黑毒氣衝心轉不禁四肢厥冷惟思吐下利咽疼脈細沈若能速灸臍輪下六日看過見喜深葱熨法見結胸以手足和爲吉如手足指冷甲下肉黑者死
陽毒無汗眼紅而遍身斑紋胸緊若石
三陽病深必變爲陽毒有初病遽然而成者有經吐下變而成者多因酒麫金石僣燥腸胃極熱所致又或證屬陽明誤投溫藥助熱爲邪內外皆陽陰氣暴絶故耳外證比常陽證潮汗閉澁滿渴狂譫甚則發斑喘急加以吐血咽腫兩眼如火六脈洪大促數宜黑奴丸白虎湯三黃湯生地芩連湯陽毒升麻湯咽痛及赤斑者靑黛一物每用二錢井水調服或活龍散尤妙陰氣復而大汗解矣外用冷水蘸紙搭胸熱又易之詩云陽毒健亂四肢煩面赤生花生點斑狂言妄語如神鬼下利黃赤喉不安汗出遍身應大瘥魚口開張命欲翻有藥不辜但與服能過七日漸能安又陰陽二毒伏逆變爲結胸有自利者有大便閉用藥而不得利者宜結胸條灸臍法以利之陽毒內服活龍散陰毒內服破結丹庶幾陰毒得泄則陽氣復陽毒得泄則陰氣復陰陽升降榮衛流行自然大汗而解矣若心下已結延至五日間斷不可活
陽盛拒陰大熱證也脈數而身反盡寒
陰盛拒陽大虛證也身熱而脈不鼓擊
此言陰陽隔絶必死之證不特極與毒而已病人身寒厥冷其脈滑數按之鼓擊於指下者非眞寒也此名陽盛拒陰宜三黃臣勝湯身熱脈數按之不擊或身冷而欲坐井中欲漱水而不入口者非眞熱也此名陰盛拒陽宜霹靂散
取證而不取脈可汗可下
脈浮可下以熱入府而不大便借使大便不難其敢下之乎脈沈可汗以熱在表故也故用溫藥微汗借使身不發熱其敢汗之乎
憑脈而不憑證似陽似陰
常法淸高貴客脈證兩憑勞苦粗人多憑外證又有信一二分證者又有信一二分脈者須要臨時參酌傷寒陽證似陰陰證似陽全憑脈斷
太陽證裏虛而脈沈補中宜發
太陽證發熱頭疼脈宜浮而反沈者裏虛氣衰也急宜救裏使正氣內强逼邪自出四逆湯中用姜附補中兼發散也假如裏不寒則脈必浮乃麻黃常證耳
少陰證表鬱而反熱發中宜補
少陰證當脈沈無頭疼無發熱今反發熱者寒邪在表鬱閉爲熱耳然終無大熱或下利手足冷爲異耳用麻黃以發表間之熱熟附以溫少陰之經加細辛爲汗劑之重者去細辛加甘草爲汗劑之輕者若使寒邪入裏則外必無熱是四逆證也噫太陽少陰脈沈發熱同而受病與藥別也微哉他如少陰心煩不得眠或咽瘡聲不出或咳而嘔渴或口燥咽乾腹脹不大便數證皆熱也豈可槪以溫藥治之耶
脈伏而必有邪汗當攻尙非眞氣之脫亡
一手無脈謂之單伏兩手無脈謂之雙伏雜病得之則危傷寒表證脈伏因寒邪鬱閉其脈冬月麻黃湯三時羗活冲和湯以汗之不可誤爲陽得陰脈如裏證脈伏因熱邪陷結而不流通宜和解俟病稍減而脈至乃敢審證輕重下之
脈無而將欲正汗勿攻譬如久旱之甘雨
傷寒病六七日來別無刑剋證忽昏昧不省脈靜或無此欲作正汗如久旱將雨之吉兆喘促無脈者加味生脈散中暑脈無者白虎加參湯陰躁無脈者回陽返本湯下利脈不至者白通加猪膽汁湯或因汗下太過無脈者亦必有正汗急用四逆湯溫之脈結者灸甘草湯熱厥煩渴無脈者解毒湯合小柴胡調之寒厥鬱閉其脈兩手俱無亦是好汗相逼汗出自愈麻黃附子細辛湯或麻黃附子甘草湯加人參五味子以回陽助汗諸證服藥仍前無汗脈不至者皆死汗出脈續出則愈
或先溫而後一汗兮身輕
厥陰下利腹滿身疼先溫裏以四逆湯後發表以桂枝湯
或先解而後一攻兮便愈
太陽證如狂者表邪未解熱結膀胱精采與人不相當譫語煩躁先以桂枝湯解其外後以桃仁承氣攻其裏小便不利者五苓散滲之
有表證而反不可汗者焉必其表之將入於裏
表證悉具本可汗也而發渴脈浮表將入裏未可汗也誤汗者玄武湯救之
有裏證而反不可攻者焉必其裏之未全於府
裏證悉具本可下也若惡寒脈不實裏猶帶表未可下也誤下者理中湯丸救之
利半表而溫半裏
半表裏極難識有言身前後者有言身上下者有言太陽陽明之間者小柴胡解小陽之半表裏也身後爲太陽身前爲陽明少陽居中或從前或從後寒熱莫定此以身之前後而言也五苓散分利膀胱之半表裏也膀胱寒水近陽明燥金水多則寒燥多則熱故亦往來寒熱也此以太陽陽明之間而言也理中湯治吐瀉不定上下之半表裏也以身之上中下而言
汗三陰而下三陽
此皆變法也三陰不當發汗常也然太陰脈浮桂枝湯厥陰脈浮弦爲欲愈桂麻各半湯以助其勢耳少陰反發熱脈沈麻黃附子細辛湯汗之微熱無厥逆諸裏證者麻黃附子甘草湯微汗之是三陰未入於臟者皆可汗之太陽忌下常也有曾汗吐下而小便數大便閉者太陽陽明宜大承氣少陽陽明小承氣正陽陽明調胃承氣是三陽已入於臟者皆可下之胃與大小腸爲三陽臟乃藏物之臟也
顚倒六經非眞見不敢
脈絡貫通故也百證云均一頭痛身熱也內實不大便者宜下外實小便淸者宜汗盡皆不拘常法如此非眞見能如是乎
反覆汗下有神手何妨
以表裏邪未淨也
右一段論傳陽變陰之極變病變法推究融會以盡其妙
戰汗已占病可解
戰者邪正相爭也有戰而汗解者太陽也脈必浮緊而芤浮爲在表芤爲正氣虛故與邪戰而後解也有不戰而汗解者陽明也脈必浮數不芤浮爲表不芤爲正氣不虛故不戰而汗解也有不戰不汗而解者少陽也雖有寒熱表邪寸關尺大小浮沈遲數同等而無偏勝不日陰陽和平而自解矣又柴胡證誤以藥下而柴胡證仍在不爲逆更與小柴胡服之必蒸蒸汗出而解日中得病者夜半解夜半得病者日中解凡身寒皷頷戰慄急與姜米湯熱飮以助其陽老人虛弱發戰而汗不行隨卽昏悶者不治又渴甚飮過者黑奴證也亦汗出而解
發痒誰識疾將移
發痒乃陽氣初回之象非風非血燥也
瘥後昏沈非怪魅
瘥後半月十日昏沈少神錯語妄言或無寒熱或寒熱似瘧或朝夕潮煩皆由汗出未徹毒流心胞絡間知母麻黃湯主之無表邪者陶氏導赤各半湯極妙大病後喜唾痰者理中湯胃熱虛煩而嘔者竹葉石羔湯加姜汁從腰以下有水腫者牡蠣澤瀉湯手足攣搐者牛蒡根湯遺精者桂枝龍骨牡蠣湯加鹿茸一錢或十味溫膽湯瘥後不食蔘苓白朮散枳朮丸瘥後狂言益元散加辰砂瘥後失神及乾嘔柴胡百合湯瘥後血迷當歸活血湯瘥後腰痛獨活寄生湯瘥後聲沈補中益氣湯瘥後體瘦肌熱或咳嗽者用柴胡二錢甘草五分水煎服瘥後陰虛盜汗補陰丸瘥後瘧疾等證俱照常治法輕者損糓節慾愼動自愈
遺毒不散發瘡痍
凡傷寒三日後脈靜而熱不罷者此爲熱氣有餘必發瘡癰或汗出不徹項後耳傍連頰顋有結核硬腫者謂之發頣或下之不盡熱氣流於大腸或肛門幷小腹腫痛謂之臟毒或瘥後項下頸邊生風堆數枚不紅不痛如瘰癧之狀或瘥後發疹者俱宜淸熱凉血消毒去風外科法治之
勞復食復飮酒復者熱甚
復者其病如初也傷寒新瘥津液未復血氣尙虛或梳洗太早言動思爲太過則成勞復蓋勞則生熱熱氣承虛還入經絡未免再復治宜淸熱解勞小柴胡湯麥門冬湯和之熱氣浮者梔䜴枳實湯鼠屎䜴湯表證多者柴胡桂枝湯汗之裏證多者大柴胡湯下之
傷寒新瘥胃氣尙弱若恣飮食不能剋化濁穢臟腑依前發熱若用調和脾胃藥胃熱轉增大凡傷寒無和胃之理治須淸熱消食輕者胸中微滿謂之遺熱損糓自愈重者胸高喘滿腹脹必須吐下梔䜴枳黃湯主之煩熱甚者竹葉石羔湯胸痞者生姜瀉心湯
飮酒復者其熱尤甚蓋酒性至熱必煩躁乾嘔舌胎妄語不寐者解毒湯或草龍膽一味水煎服汗出自解凡復證先病七日出汗而解今復擧亦必七日而解先病十四日出汗而解今復擧亦必十四日而解雖三四次復擧亦必三四次戰汗而解但勞復證久不愈恐成勞瘵
陰易陽易陰陽交者命危
男子新瘥婦人與之交而反得病曰陽易婦人新瘥男子與之交而反得病曰陰易言陰陽感動其毒著人如換易也其病狀身熱熱衝胸頭重不能擧眼內生花乃所易之毒上衝也四肢拘急小腹腰胯皆痛陰腫手足攣卷陰氣已極卵縮入腹痛引陰中吐舌數寸而脈離經者卽死縱不死百節解散經脈緩弱氣血骨髓空竭恍惚呼吸氣力轉少不能著床起居仰人牽引歲月仲景有燒裩散赤衣散猳鼠糞湯可救其失囊縮腹引陰痛欲絶者單靑竹皮水煎服之陰火上衝面赤如烘熱心胸煩悶者八物湯竹皮逍遙散四肢拘急不伸者當歸白朮湯或單乾姜四兩水煎溫服汗出手足自伸挾痰惡寒嘔逆者橘皮竹茹湯
有不因易而自病復者名曰女勞復證治亦相同但多增寒發熱用猳鼠屎竹皮燒裩之類虛弱者兼用人參逍遙散小腹急痛厥冷者當歸四逆湯加吳萸附子論云餘勞尙可女勞卽死
陰陽交者凡發汗後脈躁疾不爲汗衰狂言不能食謂之陰陽交言交合陰陽之氣爲邪所傷不可分別此死證也
一病百合經絡將何以識
病後未甚平復失於調理餘證在陽醫反下之以攻陰餘證在陰醫反汗之以攻陽以此百脈一宗各不得解無復經絡傳次似寒又無寒似熱又無熱欲食不能食欲臥不能臥欲行不能行有時又或强健但能睡臥不能行口作苦味藥入卽吐有如邪祟治以百合爲主以其能和百脈也分汗吐下後加減及陶氏柴胡百合湯渴者瓜蔞牡蠣湯又百合洗法洗後淡食將養勿用鹽鼓頭痛者六十日愈不痛者四十日愈頭眩者二十日愈
遍身不仁鍼火頑然無知
不仁者頑麻不知痛痒汗下氣血俱虛不能周流一身或爲寒襲經絡凝滯經曰少陰脈不至腎氣微精血少寒氣上奔血結心下陽氣退下熱歸陰股與陰相動令身不仁是爲屍厥甘草乾姜湯桂枝湯加芍藥乾姜補中益氣湯駱龍升麻湯桂麻各半湯選用此不仁與前鬱冒不仁同
四般壞證犯何逆
傷寒病邪未退或重感寒變爲溫瘧或重感風變爲風溫或再感濕熱變爲溫毒或重感疫氣變爲溫疫又太陽病三日已汗吐下及溫鍼不解者此爲壞病言正氣已虛而邪氣留滯及過經不解瘥後虛羸少氣皆名壞證疾候變易不常必視其犯何逆以治之表證多者知母麻黃湯半表者小柴胡湯溫膽湯餘熱不解者參胡芍藥湯大渴者黑奴丸虛煩者竹葉石羔湯諸藥不效者鱉甲散
五臟死候巧莫施
水漿不入汗如油形體不仁喘不休命絶也汗出髮潤肺先絶也形如煙薰直視搖頭心絶也脣吻反靑肝絶也環口黧黑柔汗發黃脾絶也溲便遺失狂言直視腎絶也陽氣前絶陰氣後竭其人死身色必靑陰氣前絶陽氣後竭其人死身色必赤
循衣摸床泉淸知熱在胃
傷寒循衣摸床兩手撮空直視常向壁臥頭不安枕脈澁循衣摸床者死脈弦者生諸敗證皆然此證發熱譫語大承氣湯下之如發黃溺利者津液未竭猶可救療若溺澁者難治
搖頭直視風痓非絶於心
陽脈不和則頭爲之搖有心絶者搖頭直視形如煙薰卽死有痓病風盛則搖者小續命湯加減有裏痛而搖者言者爲虛不言者爲實如聖餅子芎朮湯芎辛湯二陳湯選用
臟腑精華皆注於目直視者反目倒竄眼睛上騰死證也惟無表裏證目中不了了睛不和者乃內熱神昏非直視也又衄血發汗則直視血虛發汗亦直視脈弦者可救若脈澁狂言譫語喘滿直視必死
口張目陷不復肢冷臍硬難禁
腎氣下脫遺尿
小便自遺惡證也陽邪神昏自遺而猶知者淸熱可愈合病遺尿白虎湯裏熱承氣湯瘀血桃仁承氣湯陰邪氣脫自遺若不知者溫補救其萬一餘熱氣虛有火者補中益氣湯加知母黃栢五味子麥門冬下虛者四逆湯加益智仁囊縮者三味參萸湯加附子大劑急救之狂言直視冷汗遺尿者腎絶卽死風溫直視遺尿亦死
心竅有毒失音
肺主聲被火傷而瘖瘂有少陰病咽喉生瘡而不能言者鷄殼苦酒湯厥陰囊縮不能言者小承氣湯有狐惑證聲嗄不能言者有痓病不能言者有風溫下利不語者有中暑失音有瘀血迷心失音者各宜分治須調導二便以通心竅爲先通用通關散吹鼻
智圓行方竊唐進士之正學好生起死慕秦越人之慈心
唐時醫道大衰孫思邈因醫而貶爲技流朱子惜之故小學引其言曰智欲圓而行欲方膽欲大而心欲小此眞醫學之秘訣也世有善記誦古今醫籍而治人無效者非失之方而不圓通便失之心粗而膽小耳果欲遂吾好生之心以濟疲癃殘疾如扁鵲有起死之功當先理孫眞人之學問云
婦人傷寒與男無異
經來經斷名曰熱入血室
仲景傷寒不分男女但婦人以血爲主血室卽衝脈血海也如傷寒發熱經水適來晝則明了夜則譫語如見鬼狀經行盡則熱隨血散不治自愈如經盡熱退身凉胸滿如結胸或譫語者乃邪氣結於胸脇按之痛者亦謂之血結胸宜海蛤散桂枝紅花湯
婦人傷寒寒熱似瘧經水適斷者亦名熱入血室其血必結而不行小柴胡湯或黃龍湯加牧丹皮桃仁婦人此證最多切忌汗下若見喜忘如狂腹滿泉淸當以瘀血法治之又不可拘於不下也然男女均有此血海在男子血室得熱則必妄行多爲下血譫語頭汗見陽明證爲異耳男子由陽明而傷婦人隨經而入
産前産後謂之法無犯胃
産前安胎産後補血爲主古法無犯胃氣及上二焦犯胃氣者謂攻下也犯上焦者謂發汗也犯中焦者謂取吐也不可發汗吐下但當和解胎前凡藥必加白朮黃芩安胎爲主尋常外感小柴胡去半夏加白朮合四物湯或合四君子湯最能保胎除熱如傷寒太陽證見九味羌活湯合四物湯陽明證見升麻葛根湯少陽證見小柴胡湯太陰證見平胃散加白朮枳實熱者大柴胡湯加厚朴當歸少陰證見人參三白湯加當歸熱者凉膈散厥陰證見理中湯熱者六一順氣湯已上俱宜合四物湯服之其餘變證照依古法表證具者芎蘇散古芩朮湯前胡七物湯黃龍湯傷暑者柴胡石羔湯嘔逆不食胎動者麥門冬湯嘔吐不食心煩者蘆根湯發熱煩悶者生葛根一味水煎服發斑者梔子大靑湯升麻六物湯發狂者秦艽散時氣大熱恐胎墜者用伏龍肝末水調塗臍下乾則再塗病瘥乃止如胎已死者葱䜴湯葱白一物湯産後傷寒發熱宜四物湯倍芎歸加軟柴胡炒乾姜人參佐之如惡露未去者柴胡破瘀湯凡藥必加四物湯爲主乃養血之源也六經見證同胎前用藥外感四氣咳嗽惡阻旋覆花湯面赤發喘竹葉防風湯更參婦人門
浮沈升降順天時
天地陰陽之氣鼓擊而生春夏秋冬冬至一陽上升夏至一陰下降二至則氣同二分則氣異陰陽相錯而人病由生此事難知云春不服白虎爲瀉金也秋不服柴胡爲瀉木也以此推之春甘夏辛秋酸冬苦四季宜鹹
南北東西隨水土
東南山谷地氣濕熱病多自汗西北高燥地氣寒凉病多無汗中原土鬱病多膨脹飮食居處各各不同故麻黃桂枝自西北二方居人四時服之無不應驗自江淮間惟冬及春可行之
潛心之下眞有易道存焉
六經名義有八卦之理此事難知以六十四卦配合日用至於朝大黃暮附子朝附子暮大黃變易之義也麻黃桂枝瓜蒂等方卦象辭例也泥象執方不知易也
反掌之間似乎兵法寓矣
東垣曰用藥如用兵機無輕發此事難知云治法如孫子用兵若在山谷則塞淵泉在水陸則把渡口在平川廣野當靑野千里塞淵泉者刺兪穴把渡口者奪病發時前靑野千里者如肌瘦羸宜廣服大藥以養正又曰補益者守也汗吐下者攻也調和者廣略而決勝也
由丹溪而入長沙秋江澄徹
涉河澗而步東垣春山紅紫
仲景傷寒專爲霜降至春分卽病者設河澗補溫暑一法丹溪分別時令直中東垣力辨內傷外感四公前後發明經旨透徹眞如春山千紅萬紫無所不備惟識之則存乎人耳議者謂陰證乃雜病叔和增入論中又謂溫暑亦無陰證皆道其常而不知其變耳
噫學未究乎張劉朱李且勿議乎叔和無己
勉之勉之醫囊無底
右一段論瘥證危證死證及婦人傷寒
外集卷三下
傷寒用藥賦
太陽無汗寒傷榮臘月麻黃湯爲最太陽有汗風傷衛臘月桂枝湯可先
易老冲和湯卽九味羌活湯治風寒而發於三季
陶氏冲和湯分陰陽以救乎雙傳
此方以兩感必死但陽先受病多者以此湯探之中病卽愈如不愈者看表裏陰陽多少用藥是以用九味羗活湯去蒼朮加柴胡乾葛石羔黑豆皆三陽經藥也
陽明之本宜解肌審葛根白虎於寒熱
傷風有汗表虛者桂枝湯傷寒無汗表實者葛根湯不惡寒反惡熱二便不閉者白虎湯
陽明之標須承氣詳痞滿燥實於便堅
痞滿燥實俱全者大承氣湯有痞滿而無燥實者小承氣湯有燥實而無痞滿者調胃承氣湯
大柴胡湯行陽明帶表之秘小柴胡湯擅少陽和解之權
有痰妨胸滿瓜蒂散梔豉湯緩緩飮無頭疼身熱附子乾姜熟熟煎
古姜附湯乾姜一兩生附一枚水三盞煎至一盞去渣頓服治直中陰經眞寒證如厥逆脈不至加甘草一倍
理中湯小建中湯治太陰直中臟寒之不足桂黃桂苓袪太陰傳經腑熱之不平
桂枝加大黃湯桂枝三錢芍藥四錢甘草二錢半大黃二錢姜五片棗二枚水煎溫服治太陰傳經熱證腹滿而痛咽乾而渴手足溫脈沈有力本方陶氏加枳殼柴胡臨服入檳榔末三匙如腹滿不惡寒而喘去甘草加大腹皮
桂枝加芍藥湯桂枝三錢芍藥四錢甘草一錢姜四片棗一枚水煎溫服治太陰腹滿痛甚或太陽病下之轉屬太陰自利者亦宜陶氏桂苓飮五苓散
少陰熱證小承氣湯反之四逆倍甘草拒陽可愈四逆湯厥陰熱證大承氣湯反之四逆用當歸似瘧自痊當歸四逆湯
此雖六經之正治實具百病之眞筌
表裏陰陽通治
凡言表證分有汗無汗俱於前正方內隨經選用凡言裏證分傳經直中俱於前正方內選用凡言陰證俱於前溫中熱藥內選用凡言陽證俱於前通裏寒藥內選用是數方可以代百方雖曰仲景方法猶有遺失之恨據愚見於此推類而通於雜病則方法亦無以加矣
汗吐下溫兼全
凡言宜汗卽前正方中或發表或解肌之劑選用凡言宜吐卽前正方中或揬吐或湧宣之劑選用凡言宜下卽前正方中潤下湧泄之劑選用凡言宜溫卽前正方中臟寒亡陽之劑選用是數法者可以兼百法貴乎用之當耳誤用麻黃令人亡陽汗出不止將病人頭髮水侵外用糯米粉幷龍骨牡蠣末撲之誤用硝黃令人不禁用理中湯加炒糯米烏梅壁土止之誤用姜附令人失血發斑用蘿蔔汁或子搗汁或泥漿汁再入黃連甘草犀角可解其毒不然身有紅處乃血欲從各竅出也
抑又聞風寒總曰汗病麻桂不可亂嘗
不論傷風傷寒皆以得汗則散但有大汗解肌之不可亂耳
無汗服桂枝而嘔吐失血下利者變用
傷寒無汗或酒客誤服桂枝湯而嘔吐者必吐膿血爲肺痿證又有其病當汗而適値失血及下利者不可與麻黃湯宜小劑桂枝湯頻頻飮之體潤自然和解
有汗服麻黃而煩躁寒熱似瘧者相當
傷風服桂枝湯不解寒熱似瘧日再發者乃邪客榮衛宜桂枝二麻黃一湯若非此證誤服麻黃者必煩躁衄血衄血與上肺痿二證照依雜證以淸血凉血之劑略加和表之藥如犀角地黃湯黃芩湯加柴胡是也
傷寒輕者麻黃杏仁飮
麻黃桔梗前胡黃芩陳皮半夏各一錢杏仁細辛各八分防風七分甘草四分姜三片水煎溫服治太陽發熱惡寒頭痛無汗脈浮緊而咳嗽如夏月去麻黃加蘇葉自汗去麻黃加桂枝芍藥表熱換柴胡口渴加天花粉胸滿加枳殼喘急加瓜蔞仁
傷風輕者柴胡半夏湯
柴胡半夏各一錢半黃芩白朮陳皮麥門冬各一錢甘草五分姜三片棗二枚水煎溫服治傷風發熱惡寒頭痛無汗而咳嗽或協熱自利兼治一切痰證狀似傷寒如小便不利加茯苓冬月無汗加麻黃三時無汗加蘇葉冬月有汗加桂枝三時有汗加防風咽痛加桔梗喘嗽去白朮加杏仁桑白皮酒熱加黃連食積加山査神麯痰伏脇下作痛加白芥子痰盛喉中如牽鋸加竹瀝姜汁痰稠如膠加金沸草前胡胸膈痞悶加枳殼
大𦍑活湯主治陰陽兩感
防風羗活獨活防己黃芩黃連蒼朮白朮甘草細辛各三分知母川芎地黃各一錢水煎熱服未解再服三四劑病愈則止治發熱惡寒無汗或自汗頭痛項强或傷寒見風脈傷風見寒脈兼解利兩感傷寒此方治陰陽已分陽證多者宜服陶氏冲和湯爲陰陽未分者設
大靑龍湯善解風寒兩傷
麻黃三錢桂枝二錢杏仁一錢半石羔四錢甘草一錢姜三片棗二枚水煎溫服方意以寒宜甘發麻杏石甘棗之甘以散榮中之寒風宜辛散桂枝生姜之辛以散衛中之風辛甘相合乃能發散榮衛風寒風傷則衛實寒傷則榮實榮衛俱實太陽證具無汗而煩躁者宜服若脈微有汗榮衛俱虛者誤服則厥逆筋惕肉瞤而亡
合病嘔而不利葛根加以半夏
葛根加半夏湯葛根三錢麻黃二錢桂枝一錢半夏芍藥各一錢甘草八分姜三片棗二枚水煎服治太陽陽明合病裏氣逆上但嘔而不下利者與葛根湯以散其邪加半夏以下逆氣
合病利而不嘔黃芩加以半姜
黃芩半夏生姜湯黃芩三錢芍藥生姜各二錢半夏一錢甘草五分姜五片棗二枚水煎溫服治太陽少陽合病自利而嘔或腸垢協熱自利非汗下所宜故用此和解以下胃之逆氣
太陽倂病陽明兮麻葛硝黃看罷未
太陽證未罷無汗者葛根湯有汗者去麻黃太陽證已罷陽明證見者調胃承氣湯
太陽倂病少陽者麻桂柴胡要酌量
無汗者小柴胡合麻黃湯有汗者柴胡桂枝湯三時與輕者小柴胡湯爲主仍以羗活防風代麻桂可也
春夏秋冬疫癘升麻人黃如意
升麻葛根湯方意以四氣不和鬱毒爲疫故用升麻葛根甘草以解百毒芍藥以和中用消疫毒更妙於敗毒散
人中黃丸大黃黃連黃芩人參桔梗蒼朮防風滑石香附人中黃各等分爲末神麯糊丸梧子大每七十丸氣虛四君子湯下血虛四物湯下痰多二陳湯下熱者加童便如無人中黃用糞缸岸代之或朱砂雄黃爲衣亦好
如意丹川烏八錢檳榔人參柴胡吳茱萸川椒白姜白茯苓黃連紫菀厚朴肉桂當歸桔梗皂角石菖蒲各五錢巴豆二錢半擇吉日於不聞鷄犬處靜室誠心修合各取淨末煉蜜爲丸梧子大朱砂爲衣每三丸或五丸七丸專治溫疫及一切鬼祟伏屍傳勞癲狂失心山嵐瘴氣棗湯或白湯下風疫及宿患大風身體頑麻不知痛痒眼淚不下睡臥不安面如蟲行日久鬚眉痒脫脣爛齒焦偏頭痛紫癜瘡癬左癱右瘓鶴膝風疼一切風疾荊芥煎湯下寒疫及小腸氣痛小茴煎湯或吳萸煎湯下暑疫及五淋燈心煎湯下熱甚大黃煎湯下燥疫生地或麻子仁煎湯下或冷水下濕疫及水腫車前子或木通煎湯下十種水氣甘遂大戟煎湯下癭蠱甘遂煎湯下膀胱疝氣腫疼蘿蔔煎湯下五般痔白礬湯下五癎乳香湯下腎臟積咬齒唾涎腰疼鹽湯下五瘧桃枝煎湯下失心中邪柳枝桃枝湯下陰陽二毒傷風咳嗽薄荷煎湯下五疳八痢腸風臟毒陳米煎湯下諸般咳嗽姜湯下小兒十二驚風薄荷煎湯下丹瘤癰疽瘰癧瘡痍涎喘消渴大小腸閉或泄或利酒毒便紅喉痺重顋誤呑銅鐵金石藥毒不服水土溫湯下痢疾紅甚黃連煎湯下婦人血海久冷帶下赤白難爲生育及諸般血氣艾湯下此方通治山鄕素不服藥之人存乎善用耳
風寒暑濕邪愆藿香正氣預防
不換金正氣散厚朴陳皮藿香半夏蒼朮各一錢甘草五分姜三片棗二枚水煎溫服治四時感冒傷寒時氣溫疫山嵐瘴氣但覺四肢拘急心腹滿悶飮食不化或有吐利惡寒等證却未發熱者宜此先正胃氣以預防之兼治霍亂吐瀉下利赤白不服水土等證如感冒更加頭疼發熱胸滿者藿香正氣散如前證更加身痛者人參敗毒散九味羗活湯藿香正氣散藿香紫蘇白芷大腹皮茯苓各六分厚朴白朮陳皮桔梗半夏麯各四分甘草二分姜棗煎服治內傷脾胃外感寒邪寒熱拘急頭痛嘔逆胸中滿悶與夫傷食傷冷傷濕中暑霍亂山嵐瘴氣不服水土寒熱如瘧幷宜增損用之非正傷寒之藥若病在太陽頭疼發熱骨節痛者此方絶無相干誤服反虛正氣逆其經絡凡氣虛及夾陰傷寒俱不可用
春溫通聖雙解
防風通聖散防風川芎當歸赤芍大黃麻黃薄荷連翹芒硝各二分半石羔黃芩桔梗各五分滑石一錢半甘草一錢荊芥白朮山梔各一分半姜三片水煎溫服治春夏溫熱狀如傷寒表裏俱見者兼治內科一切風寒燥熱及飮酒中風或便閉或飱泄或風熱上壅不言等證雜科耳目口鼻脣舌咽喉風熱風痰等證外科癰疽瘡癤發斑打撲跌傷等證小兒驚疳積熱諸風潮搐痘出不快等證婦人諸疾合四物湯一料凡屬風熱之疾無所不治如自利去硝黃自汗去麻黃名通聖散雙解散卽防風通聖散合益元散等分姜葱豆豉煎服欲吐則揬吐欲下則下欲汗則汗故名雙解散治風寒暑濕飢飽勞役內外諸邪所傷以致氣血怫鬱變成積熱發爲汗病往來寒熱癎痓驚悸等證小兒瘡疹尤妙如自利去硝黃自汗去麻黃
夏熱益元單方
益元散又名六一散取天一生水地六成之義也滑石六兩甘草一兩爲末每三錢入蜜少許沸湯調服熱者冷水調服孕婦慣半産者忌服如傷寒身熱不解加蒼朮末三錢葱豉湯調連進數服汗出爲度又汗吐下後餘熱以此解之甚妙虛煩不臥加辰砂少許身熱霍亂嘔吐轉筋者先㧒地坑傾新水一桶在內攪勻澄淸謂之地漿水別用井水一碗入油一匙浮於水面將此藥撒在油花上其藥自沈碗底去淸水用前地漿水調服名油墜散一切風熱上壅咽喉不利加靑黛薄荷少許蜜丸噙化一切寒證瀉痢嘔吐反胃加乾姜五錢名溫六丸中寒甚者再加硫黃少許用生姜汁浸炊餅丸又能伐肝邪一切暑證作渴新汲水下感田禾燒氣作渴用帶泥稻稈煎湯下一切濕熱腸澼泄瀉其滑石用牡丹皮煮過加紅麯五錢名淸六丸用陳米飯丸每五七十丸白湯下如産後腹痛自利用補脾補血藥下或加五靈脂一兩能行血止痢瀉甚加肉豆蔲少許一切痰熱吐逆反胃驚癎癲狂熱毒瘧痢腹痛加黃丹少許姜汁蒸餅爲丸服如溫暑輕者通用九味羗活湯加減入裏加大黃
梔子升麻湯合秋令之晩發
生地甘寒三錢山梔苦寒升麻甘苦寒柴胡苦寒各一錢石膏甘寒二錢姜三片水煎溫服治晩發傷寒太陽證具不可大汗宜此淸肌解熱兼治溫熱及虛煩不止自汗加桂枝無汗加蘇葉乾葛虛煩加知母麥門冬渴加天花粉咳嗽加杏仁此方潤燥深合愚意以秋爲晩發經曰燥：淫於內治以苦溫佐以甘辛正此方之謂也他如張子和六神通解散用蒼朮石膏滑石黃芩麻黃甘草姜葱煎服雖以三月爲晩發亦不甚宜或疑冬傷於寒春必病溫晩發乃溫病之遲者夏傷於暑秋必病瘧豈可以秋病爲晩發耶殊不知瘧有一日一發或熱多寒少者其邪淺夏傷於暑而然也有三日一發或寒多熱少者其邪：深結成瘧母非隔冬寒邪鬱伏後再感暑而後發動若本夏所感之邪安能遂成痞塊耶所以秋病多於四時者：此也推之痢疸亦然
白芍生地歛冬月之愆陽
加減調中湯白芍一錢半茯苓白朮各八分麥門冬四分生地五分陳皮三分桔梗烏梅甘草各二分水煎溫服治冬溫及春月暴煖煩躁眠食不安或掀脫欲作傷風狀者如體盛加黃芩有痰加貝母
中暑中暍白虎或加參朮
白虎加參湯石羔五錢知母人參各二錢甘草五分粳米一大撮水煎溫服虛煩不止加麥門冬尢妙治動中暍傷氣身熱脈洪或遲煩渴口燥小便已洒然毛聳口開前板齒燥黑兼治發斑故又名化斑湯
白虎加蒼湯石羔四錢知母三錢蒼朮二錢甘草五分粳米一大撮水煎溫服自汗不止加桂枝尤妙治靜中暑傷濕惡寒脈沈汗出身熱妄言名濕溫兼治疫癘及秋感熱
暴寒暴溫調中湯或去大黃
葛根黃芩芍藥藁本白朮桔梗茯苓甘草各五分水煎溫服治夏秋暴寒疫癘折於盛熱熱結於四肢則壯熱頭疼及肚腹不和等證如暴溫肌熱煩渴加麥門冬如暴寒傷胃表裏邪盛或便閉或協熱下利血水脈數及年久臟毒下血不止者俱加大黃七錢下之移時再服得利壯熱自止
風溫汗渴萎蕤兼以瓜蔞
萎蕤湯萎蕤二錢半石羔三錢葛根二錢羗活白薇杏仁靑木香川芎甘草各一錢麻黃一錢二分水煎溫服治風溫喘急頭痛身熱多睡語言蹇澁自汗四肢不收甚者如癎內煩躁擾冬溫春溫亦宜如汗後身猶熱加黃芩知母赤芍汗多去麻黃加桂枝防風氣弱加人參有痰目睛不了者加南星渴甚加天花粉肝火熱加龍膽草
瓜蔞根湯石羔三錢瓜蔞根葛根各二錢人參防風各一錢甘草五分水煎溫服治風溫渴甚身熱汗出
濕溫汗多茯苓和以桂朮
茯苓白朮湯茯苓乾薑各一錢白朮一錢半桂枝七分甘草五分水煎溫服方意以濕溫寒熱頭目疼痛胸滿妄言多汗兩脛逆冷者皆因暑浴冷坐石眠地爲濕氣所傷復感暑搏而爲病是以藥品盡皆治濕而非治暑也所以名家亦有未詳此意而不敢用故以白虎湯加蒼朮官桂其意更明然二方亦皆難用輕者但以二香等湯去暑除濕等湯去濕
風濕腫痛勝濕表以麻杏四般
羗活勝濕湯羗活獨活各一錢藁本防風甘草各五分蔓荊子川芎各二分水煎溫服治脊痛項强腰似折項似拔此足太陽經氣不通行肩背痛不可回顧此手太陽經氣鬱不行如身重腰沈沈然者乃經中有濕熱也加附子黃栢蒼朮
麻杏薏甘湯麻黃薏苡仁各二錢杏仁甘草各一錢水煎服取微汗治肢體酸疼不能轉側額上微汗不欲去衣或身微腫大便難小便利熱至日晡加劇脈浮虛而濇甚者加川烏爲引有汗加白朮輕者只用九味羗活湯諸濕有表者俱宜
杏仁湯桂枝二錢天門冬麻黃芍藥杏仁各一錢姜五片水煎溫服治風濕身痛惡風微腫
寒濕腫痛滲濕湯表以交加五積
五積交加散卽五積散合人參敗毒散治寒濕身體重痛腰脚酸疼如寒勝者只用生料五積散甚者加附子夏月去乾薑肉桂加黃連如天時暄熱或春分後雖無汗亦去麻黃換紫蘇葉如肚腹脹滿不快或便閉去參加山査神麯枳實如潮熱或肌熱加柴胡乾葛
中濕朮附甘附諸濕便溺皆調
小便自利輕者除濕湯重者朮附湯白朮三錢附子二錢甘草一錢姜三片棗二枚水煎溫服治中濕一身盡痛發熱身黃多煩脈浮而緩
小便不利大便反快輕者五苓散重者甘草附子湯甘草附子白朮各二錢桂枝四錢水煎溫服得微汗卽解方意以風濕相搏骨節煩疼掣痛不得屈伸近之則痛劇或風勝則衛虛汗出短氣惡風不欲去衣濕勝則小便不利或身微腫是以用桂枝甘草之辛甘而散風邪以固衛附子白朮之辛甘而解濕氣以利經如汗出身腫加防風動氣溺不利加茯苓
濕痺防己漢己諸濕汗孔皆塞
防己黃芪湯防己黃芪各二錢白朮一錢半甘草七分姜棗煎服治諸風諸濕脈浮身重自汗及誤汗汗出不止如胸膈不和加芍藥氣上衝加桂枝有寒加細辛風多走注加麻黃薏苡烏頭熱多赤腫加黃芩寒多掣痛加官桂姜附濕多重著加茯苓蒼朮乾姜中氣堅滿癃閉加陳皮紫蘇枳殼甚者加葶藶
漢防己湯防己二錢半黃芪一錢半白朮二錢甘草一錢姜煎服卽防己黃芪湯但汗多者用此等分
附防附朮痓柔而厥者宜
附子防風湯白朮茯苓乾薑附子防風川芎桂心柴胡甘草各七分五味子九粒姜三片煎服治傷寒柔痓閉目合面手足厥逆筋脈拘急汗出不止如汗不出者去防風姜桂止用三分加麻黃五分
附朮散附子白朮各一錢獨活五分川芎三分桂心二分棗二枚水煎溫服治傷寒柔痓手足逆冷筋脈拘急汗出不止時發時止不食下利者難治如輕者剛柔通用九味羌活湯加減
桂石桂芩瘧熱而重者速
桂枝石羔湯桂枝一錢石羔知母各三錢黃芩二錢水煎溫服治太陽陽明合病間日作瘧熱多寒少
桂枝黃芩湯知母人參黃芩半夏各八分柴胡一錢石羔二錢桂枝五分甘草四分姜煎溫服治太陽陽明少陽合病瘧疾寒熱極甚二方以桂枝湯料治太陽白虎治陽明柴胡治少陽意甚明顯挾痰合二陳湯食積合平胃散溺澁合五苓散便閉合大柴胡無汗加乾葛蒼朮有汗加黃芪白朮夜發加桃仁白芍日久加常山檳榔吐之治瘧之法盡矣
水承表而發咳靑龍小劑
小靑龍湯桂枝麻黃芍藥乾姜各二錢細辛一錢半夏一錢半五味子甘草各五分水煎溫服治傷寒表不解因心下有水飮與寒相搏氣逆乾嘔發熱而咳或喘或噎或渴或大便利或小便不利脇痛腹滿等證蓋寒邪在表宜桂麻甘草辛甘以散之水停心下而不行則腎燥宜姜半細辛之辛行水氣而潤腎咳逆而喘肺氣逆也宜芍藥五味之酸以收肺氣經曰腎苦燥急食辛以潤之肺欲辛急食酸以收之此方發汗所以散邪水收歛所以固眞水水氣內潰傳變不一故有或爲之證宜隨證加減以解化之如微利去麻黃加芫花以下水渴者去半夏加瓜蔞仁以生津噎者去麻黃加附子以溫散水寒小便不利小腹滿去麻黃加茯苓所以行下焦蓄水喘者去麻黃加杏仁以下氣凡服此渴者裏氣溫水欲散也宜再服之或疑小靑龍與小柴胡證皆嘔而發熱表裏之病大槪彷彿何二方寒熱不同蓋傷寒熱未盛而飮水停蓄非靑龍姜桂不能解散傷寒邪熱傳半表裏非小柴柴芩無以淸解此二方證治同而用藥殊也
水入陰而下利玄武神方
玄武湯白朮一錢白茯白芍附子各三錢姜五片水煎溫服治傷寒四五日腹痛小便不利大便自利四肢重痛或發熱或溺利或嘔或咳兼治汗後仍熱心悸頭眩及陰證身痛脈沈汗過筋惕肉瞤此由渴後飮水停留中脘所致
方意以腎主水腎病則不能制水是以用姜附芍藥之辛酸以溫腎散濕茯苓白朮之甘平以益脾逐水經曰寒淫所勝治以辛熱濕淫所勝佐以酸平是也如小便利則無伏水去茯苓大便利去芍藥加乾姜以散寒咳加五味子以散逆氣水寒相搏而咳加細辛乾姜以散之嘔者去附子恐補氣也倍生姜以散逆氣
茵蔯大黃調五苓頭汗出而欲疸
茵陳湯茵陳蒿一兩大黃五錢山梔十枚水二盞慢火熬至一盞溫服以利爲度甚者再服當下如爛魚膿血惡物小便下如金色皂角等汁或見熱證但頭汗出將欲發黃者用此一劑分作四服入五苓散三錢調下治黃之法無踰於此方意以陽明裏熱已極煩渴引飮以致濕與熱搏如得遍身汗出則濕熱發越於外而不能發黃也今但頭汗出劑頸而還二便不利渴且不止則瘀熱鬱內腹作脹滿而黃疸必矣是以用茵陳山梔之苦寒以除胃燥大黃之苦寒以下胃熱一切疫癘疸瘧雜病發黃等證及傷寒因火逼取汗不出反致邪熱怫鬱於內上攻頭面紅赤蒸於肌膚發黃竝宜
茵陳五苓散茵陳一兩五苓散五錢爲末每二錢米飮下或煎亦可治同上
陶氏茵陳湯大黃茵陳山梔厚朴枳實黃芩甘草姜一片燈心一握水煎熱服治同上如大便利去大黃厚朴加大腹皮以小便淸利爲度
茵陳梔子皆三物大便利而發黃
茵陳三物湯茵陳三錢山梔黃連各二錢水煎溫服治同上梔子栢皮湯山梔四枚黃栢四錢甘草二錢半水煎服治濕家發黃及傷寒發黃但大便不利者茵陳湯二便不利者茵陳湯調五苓散大便利小便不利者茵陳五苓散茵陳三物湯梔子栢皮湯正所謂小熱之氣凉以和之大熱之氣寒以取之
虛煩竹葉石羔旣濟三白稱奇
竹葉石羔湯石羔五錢人參二錢麥門冬一錢半半夏一錢甘草七分淡竹葉十四片粳米一大撮水煎入姜汁二匙調服治傷寒解後餘熱未淨津液不足虛羸少氣氣逆欲吐及陽明汗多而渴衄而渴欲飮水水入卽吐幷瘥後下後虛煩汗多等證經曰辛甘發散而除熱竹葉石羔甘草之甘辛以發散除熱甘緩脾而益氣門冬參米之甘以補不足辛者散也半夏之辛以散逆氣如氣弱大渴倍人參汗多加黃芪陰虛夜煩加知栢生地芍藥嘔吐去石羔加陳皮茯苓痰加貝母泄加白朮澤瀉又本方去參石半夏名麥門冬湯治勞復發熱
旣濟湯卽竹葉石羔湯去石羔加附子二錢治虛煩上盛下虛煩躁自利手足冷
三白湯白芍白朮白茯苓各一錢甘草五分水煎溫服治虛煩或泄或渴實調理內傷外感之奇方也
脚氣檳榔越婢續命千金難贖
檳榔散橘葉杉木各一握童便酒各半盞煎數沸去渣入檳榔末二錢調服治脚氣風腫痛
越婢湯石羔三錢白朮三兩附子一錢半麻黃二錢甘草一錢二分姜棗煎服治風痺脚弱方意以脾爲卑臟主行津液是湯所以名婢者以其能發越脾氣通行津液也
千金續命湯防風芍藥白朮各二錢川芎防己桂枝麻黃羗活各八分蒼朮一錢半甘草五分姜三片棗二枚燈心二十莖水煎入姜汁二匙調服治脚氣外證全類傷寒但初起脚膝屈弱軟痛加之嘔吐喘急宜此救之如暑中三陽所患必熱脈洪數者去桂麻加芩連柴胡黃栢寒中三陰所患必冷脈遲澁者加附子起於濕者則行起忽倒足脛或腫膝或枯細加木瓜檳榔牛膝起於風者則脈浮弦無汗加獨活氣虛加人參便閉去麻黃白朮加大黃
導痰醫痰陶氏加以芩連參朮梗瓜蔞
陶氏導痰湯茯苓南星枳實各八分半夏一錢陳皮黃芩白朮黃連瓜蔞仁各五分桔梗四分人參三分甘草二分姜三片棗二枚水煎臨服入竹瀝姜汁調下年力壯盛者先吐去痰次服此藥治內傷七情痰迷心竅神不守舍神出舍空則痰生以致增寒壯熱頭痛昏迷上氣喘急口出涎沫等證如鬼祟痰證類傷寒者亦宜
鶴頂丹白礬一兩心紅五錢或黃丹亦好爲末每以一匙入磁器內溶化承熱撚丸龍眼核大薄荷煎湯化下治結胸胸膈滿痛及痰證發熱或咽喉如拽鋸者
平胃消食陶氏加以菓連枳朮姜査麯
陶氏平胃散蒼朮一錢厚朴陳皮白朮各七分甘草乾姜山査神麯各二分草菓三分黃連枳實各四分姜三片水煎臨服入木香磨汁調下治食積類傷寒如腹痛加桃仁痛甚大便實熱去査麯菓姜加大黃下之如心中兀兀欲吐不吐無柰者用滾鹽湯調皂莢末五分探吐
瘀血在上犀角地黃湯加減
犀角牡丹皮各一錢白芍二錢半生地三錢一方有當歸一錢半水煎溫服治傷寒汗下不解鬱于經絡或爲吐衄不盡餘血停瘀以致脈微發黃便黑煩躁發狂漱水不嚥等證如表熱加柴胡黃芩鼻衄加山梔內熱甚加黃連腹脹或痛瘀血未下加桃仁紅花大黃小腹急痛加靑皮本方陶氏加甘草桔梗陳皮紅花當歸姜三片煎臨服入藕節搗汁三匙調下治同上
瘀血在裏桃仁承氣抵當
桃仁承氣湯大黃四錢桃仁三錢桂枝芒硝各二錢甘草一錢水煎溫服血盡爲度未盡再服方意以太陽經也膀胱府也太陽經熱不解則入府而結於膀胱令人如狂熱逼血自下者愈若熱搏血蓄下焦令人小腹急結便黑溺澁脈沈有力爲一切瘀血結胸譫語漱水等證宜此湯攻盡黑物則愈若外證未解當先解其外而後攻其裏經曰從外之內而盛於內者先調其外而後調其內此之謂也故用桃仁之甘緩小腹急結桂枝之辛散下焦蓄血硝黃之寒折膀胱之熱本方陶氏加芍藥柴胡靑皮當歸枳實姜三片煎臨熟入蘇木汁三匙調服治同上
抵當湯䖟蟲水蛭桃仁各十枚大黃三錢病甚人壯者五錢水煎溫服未下再服方意以太陽經病六七日邪當傳裏爲熱結胸證今表證仍在脈沈而熱不結胸反結於下焦令人如狂小腹硬滿小便不利者乃熱蓄津液不通也小便利者乃熱不蓄津液而蓄血也蓋鹹走血苦勝血故用䖟蛭之鹹苦以除蓄血甘緩結苦泄熱故用桃黃之甘苦以下結熱亦治一切瘀血結胸譫語漱水等證
抵當丸水蛭桃仁各七箇䖟蟲八箇大黃二兩爲末蜜調分作四丸每一丸用水煎化溫服未下再服治蓄血在下無身熱便黑喜忘如狂等證但小腹滿而溺利者宜此丸緩以下之
感寒香蘇五積散養胃大溫
香蘇散香附紫蘇各二錢陳皮一錢甘草五分姜葱煎服取汗治四時感寒頭疼發熱惡寒如頭痛甚加川芎白芷無汗加麻黃
人參養胃湯蒼朮一錢陳皮厚朴半夏各七分半茯苓藿香各五分甘草二分烏梅一箇人參草菓各四分姜三片棗二枚煎熱服取汗有汗溫服治外感風寒內傷生冷增寒壯熱頭目昏疼肢體拘急不問風寒二證及夾食停痰皆效兼治飮食傷脾或外感風寒濕氣發爲痎瘧及山嵐瘴疫尤妙如虛寒加附子肉桂
冒風參蘇十神敗毒更速
參蘇飮人參紫蘇前胡半夏乾葛茯苓木香各七分半陳皮桔梗枳殼各五分姜三片棗二枚水煎服治外感風邪頭疼發熱咳嗽聲重涕唾稠粘內因七情痰塞壅胸潮熱等證如肺熱去參加白朮黃芩肺燥去橘半加瓜蔞杏仁本方去木香加川芎紫蘇名十味芎蘇散治四時感寒頭疼寒熱
十神湯紫蘇香附陳皮甘草乾葛赤芍升麻白芷川芎麻黃各五分姜葱煎熱服治風寒兩感及時行溫疫頭疼寒熱無汗等證此方去芎芷麻黃名蘇葛湯內乾葛專解陽明瘟疫風邪若太陽傷寒發熱用之是引賊入陽明多發斑疹今世槪用誤哉
人參敗毒散羗活獨活柴胡前胡枳殼桔梗川芎赤茯人參各三分甘草一分半姜三片煎溫服或加薄荷少許治傷寒發熱頭疼睛痛項强肢體煩疼傷風咳嗽鼻塞聲重及時行溫疫瘴氣風濕風痰眩暈嘔噦等證如三陽經脚氣赤腫加大黃蒼朮皮膚疹痒加蟬退如心經蘊熱口乾舌燥加黃芩
二陳四物痰火消
二陳湯合四物湯氣虛加參朮火盛加芩連麥門冬
補中益氣勞傷服
加味補中益氣湯外感見太陽證加羗活藁本桂枝陽明證加葛根升麻少陽證加黃芩半夏倍柴胡太陰證加枳實厚朴少陰證加生甘草桔梗厥陰證加川芎變證發斑加葛根玄參倍升麻
陶氏補中益氣湯人參黃芪當歸生地川芎柴胡陳皮甘草細辛羗活防風白朮姜三片棗二枚葱二莖水煎溫服治勞力內傷氣血外感風寒頭疼身熱惡寒微渴自汗身腿酸軟無力如元氣不足者加升麻少許以升之喘嗽加杏仁汗不止去細辛加芍藥胸中煩熱加山梔竹茹乾嘔加姜汁炒半夏胸中飽悶去生地甘草芪朮加枳殼桔梗痰盛去防風細辛加瓜蔞貝母腹痛去芪朮加芍藥乾姜因血鬱內傷有痛處或大便黑去羗防茋朮細辛加桃仁紅花甚者加大黃下盡疼血自愈愈後去大黃調理日久下證具者亦量加酒製大黃體厚者大柴胡下之
丹溪治一人舊有下疳瘡忽頭疼發熱惡寒以小柴胡湯加龍膽草胡黃連熱服而安又一人因忍飢霜中涉水患惡寒吐血以小建中湯去芍藥加陳皮半夏煎服而安二方可爲內傷挾外感者式
葱豉麻葛頭痛甚於搥鑚
連鬚葱白湯生姜一兩葱十四莖共搗破水煎服治太陽已汗未汗頭痛如鑽破或合麻黃湯尤妙
葱豉湯葱白七莖豆豉一合麻黃三錢葛根一錢半姜五片煎服如行五里許再進一服良久吃葱豉粥取汗治太陽陽明頭疼無汗如太陽發熱惡寒無汗剛痓加芍藥三錢名麻黃葛根湯
葛根葱白湯葛根芍藥知母各一錢半川芎生姜各三錢葱三莖煎服治陽明頭目痛鼻乾無汗
桂枝柴葛項强難於回顧
太陽無汗項强葛根湯有汗桂枝湯加葛根少陽小柴胡湯
頭眩身振茯苓桂甘桂朮和陽
茯苓桂甘湯茯苓三錢桂枝二錢甘草一錢姜三片水煎溫服治陽明證但頭眩不惡寒能食而咳兼治水氣在半表承於心胸怔忡悸惕乾嘔自汗不渴方意以茯苓甘草之甘益津而和衛桂枝生姜之辛助陽而解表
茯苓桂甘大棗湯茯苓六錢半甘草二錢二分桂枝四分大棗五枚先取水六七碗置大盆內以杓揚之上有水珠數千顆相逐取用之名甘爛水用二盞先煎茯苓減半入諸藥煎至八分溫服治汗後臍下悸動欲作奔豚者
茯苓桂朮甘草湯茯苓四錢桂枝三錢白朮二錢甘草一錢水煎溫服治汗吐下後裏虛氣逆上衝心腹痞滿或痛起則頭眩脈沈緊爲在裏則不宜汗汗則外動經絡損傷陽氣陽虛則不能主持諸脈身體振搖筋脈惕瞤久則成痿宜此湯以和經益陽故陽氣不足者補之以甘茯朮甘草之甘以生津液而益陽也裏氣逆者散之以辛桂枝之辛以行陽而散逆氣也
鬱冒神昏人參三白三生醒胃
人參三白湯人參白朮白芍白茯各一錢半柴胡三錢川芎一錢天麻五分水煎溫服治太陽病誤下誤汗表裏俱虛以致鬱冒冒家得汗自愈若不得汗而不解者宜此主之如下虛脈微弱者合三生飮以溫腎固其本也經曰滋苗者必固其根伐下者必枯其上是也
背惡寒而三陽虎湯少陰附湯
傷寒六七日身無大熱口燥渴心煩背惡寒者此屬陽明宜白虎加參湯
傷寒二三日口中和背惡寒者此屬少陰宜附子湯附子人參各二錢茯苓芍藥各三錢白朮四錢水煎溫服兼治少陰身痛肢冷骨節煩疼方意以附子之辛以散寒參朮茯苓之甘以補陽芍藥之酸以補陰所以然者偏陰偏陽則爲病火欲實水當平之不欲偏勝也
身惡寒而陽經柴桂陰經芪桂
陽經柴胡桂枝湯柴胡一錢桂枝黃芩人參芍藥半夏各一錢甘草五分姜三片棗二枚水煎服治少陽病頭額痛項强脇痛胸滿發熱惡寒乍往乍來及自汗亡陽譫語作渴兼治風溫汗後身熱及動氣等證或小柴胡湯桂枝湯麻黃湯選用
陰經直中者黃芪建中湯四逆湯小建中湯選用
惡風漏汗朮附加入桂枝
桂枝附子湯桂枝附子各三錢芍藥二錢甘草一錢姜五片棗二枚水煎溫服治太陽病發汗遂漏汗不止惡風溺難四肢拘急難以屈伸兼治傷寒八九日風濕相搏身體煩疼不能轉側不嘔不渴脈浮虛濇方意以過汗則陽虛不固汗出多則津液亡而小便難四肢諸陽之本液脫者骨屬屈伸不利是以用桂枝甘草辛甘以溫經附子辛熱姜棗辛甘通津液以和表也如裏寒去芍藥小便利去桂枝加白朮
發潮欲疸麻軺兼以赤豆
麻黃連軺赤小豆湯連軺卽連翹根麻黃各二錢生梓白皮三錢赤小豆半合甘草一錢杏仁七箇姜三片棗二枚潦水煎溫服或加山梔茵陳黃栢尤妙治陽明身熱發黃方意以麻杏甘草姜棗之甘辛微發其汗而散表分之寒濕連軺梓皮之苦寒以除內熱赤豆之甘平以散在表之濕熱煎用潦水者取其味薄而不助濕也如天氣暄熱或有汗去麻黃加柴胡內熱盛加黃芩黃連大便實加枳殼大黃口渴加天花粉
似瘧面赤身痒桂二麻一各半
桂枝二麻黃一湯桂枝芍藥各二錢麻黃一錢二分甘草一錢杏仁八分姜五片棗三枚水煎溫服治太陽病服桂枝湯後似瘧熱多寒少者乃邪客榮衛也脈必洪大用此發汗必解
桂麻各半湯麻黃一錢半桂枝芍藥杏仁各一錢甘草七分姜三片棗二枚煎服治傷寒六七日發熱惡寒舌不短囊不縮脈浮緩便淸爲不傳陰經欲愈此厥陰似瘧也如不愈者宜此又太陽病日久似瘧寒熱或熱多寒少其人不嘔大小便調裏和欲愈若裏虛脈微表虛惡寒表裏俱虛面色靑白今面反赤色者表未解也其身必痒宜此湯微發其汗以除表邪
似瘧熱多寒少桂二越一合湊
桂枝二越婢一湯桂枝麻黃芍藥各一錢石羔二錢甘草三分姜三片棗二枚水煎溫服治脈弱亡陽熱多寒少
柴桂柴姜往來寒熱極驗
柴胡加桂湯柴胡三錢黃芩桂枝各二錢半夏一錢甘草四分姜三片棗二枚水煎溫服治半表裏證盜汗身熱不欲去衣及不滿不硬但心下妨悶謂之支結百證云若有頭疼惡寒者小柴加桂値千金
柴胡桂姜湯柴胡三錢桂枝牡蠣各一錢半天花粉黃芩各二錢乾姜一錢甘草八分水煎溫服方意以傷寒五六日已經汗下則邪當解今胸滿微結心煩寒熱往來邪在半表半裏凡小便不利而渴者必嘔今便利渴而不嘔者裏無熱也傷寒汗出則和今但頭汗出而他處無者津液不足而陽虛也是以用柴芩之苦以解傳表之邪桂甘之辛甘以散在表之邪牡蠣之鹹以消胸脇之滿炮姜之辛以收陽虛之汗天花粉之苦以生津液
陰旦陽旦表裏寒熱堪誇
陰旦湯黃芩乾姜各三錢芍藥甘草各二錢桂枝四錢棗二枚水煎溫服治陰證身大熱欲近衣肢節痛口不燥而虛煩者此爲內寒外熱也
陽旦湯桂枝芍藥各三錢黃芩二錢甘草一錢姜三片棗二枚水煎溫服治裏熱表寒如夏至後更加知母石羔或升麻不然恐有發黃斑出之變
反發熱麻附甘辛有趣
麻黃附子甘草湯麻黃附子細辛湯
眞裏寒白通湯葱附無差
葱白四莖生附子一枚乾姜一兩水煎溫服治少陰客寒不能制水脈微自利不止方意以葱白之辛通陽氣姜附之辛散陰寒經云腎苦燥急食辛以潤之是也
煩躁厥逆自利或無汗而不眠兮黃連鷄子湯攪勻
黃連一錢半黃芩阿膠芍藥各三錢水二盞煎至一盞去渣承熱入阿膠令溶化少溫入鷄子半枚攪勻溫服脈經曰風傷陽寒傷陰少陰受病得之二三日已上寒極變熱爲陽入陰也脈沈無大熱心中煩躁不臥厥逆自利不得汗方意以陽有餘以苦除之芩連之苦以除熱陰不足以甘補之鷄子阿膠之甘以補血酸收也瀉也芍藥之酸收陰氣而瀉邪熱所謂宜瀉必以苦宜補必以甘此方兼之
煩躁厥逆欲吐或溲難而脚踡兮乾姜甘芍簡易
甘草乾姜湯甘草四錢乾姜二錢水煎服
芍藥甘草湯白芍甘草各三錢水煎溫服方意以傷寒脈浮自汗小便數而微惡寒者陽氣不足也心煩足踡者陰氣不足也陰陽俱虛若誤用桂枝發表則便厥咽乾煩躁吐逆是以先宜甘草乾姜辛甘發散以復陽氣而厥愈足溫心煩者更作芍藥甘草酸甘相合以補陰血其脚脛自伸
諸汗不止者防朮牡蠣湯外用米粉撲乾
防朮牡蠣湯防風白朮牡蠣各等分爲末每一錢米飮或酒下日三服汗止服小建中湯治煩躁惡風不得臥汗出不止及火邪汗多煩躁者尤妙
撲汗法白朮藁本川芎白芷各二錢半爲末入米粉一兩半和勻以絹袋盛貯周身撲之治汗出多不得止
取汗不得者陶氏再造散外用麩糠鋪地
陶氏再造散人參黃芪桂枝甘草附子細辛羗活防風川芎煨生姜夏月加黃芩石羔棗二枚煎再加炒芍藥一撮煎三沸溫服治亡陽證陽虛不能作汗誤用重湯火刧取汗者死
蒸汗法先須燒地令熱以水洒之取蠶砂栢葉桃葉糠麩皆鋪燒地上令側掌許然後鋪席令病人當臥其上以被覆之移時汗出周身至足心用藁本末撲之上床而睡此法取汗雖易百問載范雲用之後二年卒死
夜睡盜汗小柴去半滋陰乎
傷寒盜汗責表熱雜病責陰虛古法柴胡加桂湯主之王氏以小柴去半夏加當歸生地芍藥麥門冬知母黃栢酸棗仁亦好
冬病陽明黃芩等兮蜜導耳
盜汗本屬少陽半表裏病冬月陽明證潮熱發作有時脈但浮者爲有風宜有汗而天寒無汗夜睡必有盜汗黃芩湯主之黃芩三錢芍藥二錢甘草五分棗二枚煎服有嘔者去棗加生姜半夏以下逆氣此方本治太陽少陽合病自利兼治一切失血經曰虛而不實者以苦堅之以酸收之是用芩芍之苦酸以堅歛腸胃之氣弱而不足者以甘補之甘草大棗之甘以補固腸胃之弱
蜜導法用白蜜半盞於銅杓內微火熬令滴水不散入皂角末二錢攪勻捻成小棗大長寸兩頭銳蘸香油推入糓道中大便卽急而去如不通再易一條外以布掩肛門須忍住蜜待糞至方放開布治陽明自汗溺利不可攻
小柴加瓜湯汗後嘔而渴煩
卽小柴胡湯去半夏倍人參加瓜蔞根
大柴去黃汗後嘔而自利
大柴胡湯去大黃
下後熱葶藶苦酒湯淸肌
生艾汁一合無生艾以乾艾水浸搗汁葶藶五錢苦酒五合煎至三合分三次服治大下後傷陰血脈濇發熱不休兼治發狂煩躁面赤咽痛
下後寒芍藥附子補髓
芍藥附子甘草湯三味各三錢水煎溫服方意以傷寒汗下後則解今反惡寒者下過傷榮也或撮空耳聾者汗過亡陽也是以用芍藥之酸歛津液而益榮附子辛熱固陽氣而補胃甘草調和辛酸以安正氣
風熱咳嗽金沸草散能除
旋覆花四分荊芥八分麻黃前胡各六分甘草赤芍半夏各二分姜三片棗一枚水煎用細絹濾過免毛射肺咳嗽不已治肺受風寒頸項强急肢體煩疼寒熱往來頭目昏痛咳嗽聲重涕唾稠粘胸膈痞悶喘滿及時行寒疫壯熱惡風又治一切風熱及風痰壅盛痰涎不利等證如諸風及大腑風秘左脇刺痛加枳殼風熱臟腑煩躁氣壅腹痛大便閉加硝黃薄荷姙婦傷寒頭痛壯熱心煩加參朮黃芩石羔熱嗽加葶藶兠鈴薄荷桑白皮烏梅喉中焦燥加朴硝牙疼熟煎灌漱
汗後身痛桂枝加參湯作主
桂枝芍藥各三錢人參二錢甘草一錢姜三片棗二枚水煎溫服治汗後及霍亂後身痛脈沈
黑奴丸渴比常而倍加
黃芩釜底煤芒硝竃突墨梁上塵小麥奴麻黃大黃各等分爲末蜜丸彈子大每一丸新汲水化服須臾發寒汗出而瘥未汗再服須見微利如不大渴不可輕用治陽毒發斑煩躁大渴倍常脈洪大數實
猪苓湯渴後嘔而不止
怫鬱汗下胃虛桂枝參苓
桂枝參苓湯桂枝芍藥各三錢人參茯苓各二錢甘草一錢姜棗煎溫服治汗吐下後胃虛而噦怫鬱面赤
戴陽陰火躁悶益元附草
陶氏益元湯甘草二錢附子炮乾姜人參各一錢五味子卄粒麥門冬黃連知母各七分艾三分葱三莖姜一片棗二枚水煎臨熟入童便三匙頓冷服治無頭疼有身熱躁悶面赤飮水不得入口乃氣弱無根虛火泛上名曰戴陽證是以用附子之鹹補腎姜葱之辛潤腎甘草參麥甘以緩之五味酸以收之連艾知母苦以發之經曰火淫於內治以鹹冷佐以苦辛以甘緩之以酸收之以苦發之降之是也
麻黃升麻湯目盲鼻衄收功
麻黃升麻芍藥黃芩石羔茯苓甘草各等分姜煎熱服微汗治傷寒太陽不解血隨氣壅鼻衄俗謂紅汗一方加桂枝歸尾天門冬知母萎蕤白朮乾姜治傷寒六七日邪傳厥陰大下後寸脈沈遲尺脈不至咽喉不利唾吐膿血手足厥逆泄不止者難治方意以大熱之氣寒以取之甚熱之氣汗以發之是用麻黃升麻之甘以發浮熱當歸桂姜之辛以散寒知母黃芩之苦以凉心去熱茯苓白朮之甘以緩脾生津芍藥之酸以收逆氣萎蕤門冬石羔甘草之甘以潤肺除熱
升陽散火叉手冒心是寶
陶氏升陽散火湯人參當歸柴胡芍藥黃芩甘草白朮麥門冬陳皮茯神各等分姜三片棗一枚入熟金同煎服治撮空證乃肝熱承肺元氣虛弱不能主持以致譫語神昏不省人事溺利者可治不利者死如有痰加姜汁半夏便燥譫渴加大黃泄漏加升麻炒白朮
柴芍枳甘何憂熱厥似陰
四逆散甘草枳實柴胡芍藥各一錢爲末每二錢米飮下方意以邪漸入深則手足漸冷是以用枳實之苦佐甘草以瀉裏熱芍藥之酸以收陰氣柴胡之苦以發表熱經曰熱淫於內以酸收之以苦發之是也如咳者肺寒氣逆下痢者肺與大腸爲表裏加五味子以收逆氣乾姜以散肺寒悸者氣虛而不能通行心下築築然悸動加桂枝以導陽氣小便不利加茯苓以淡滲之裏虛腹痛加附子以補虛泄利後重下焦氣滯也加韭白以泄氣滯凡腎病體有熱者皆可服之
靑布生姜可洗舌胎裂槁
擦舌法凡胎白而滑者用生姜蘸蜜擦之
胎黃赤燥澁者用眞靑布裏指蘸冷水頻頻擦之熱輕者其胎易脫重者擦而難脫必大下津液還而胎退若下後依然脣口燥極身發大熱胎結不減或黑者死
口燥內亡津液挾火滋陰養榮
滋陰養榮湯當歸二錢人參生地各一錢半麥門冬芍藥知母黃柏各一錢五味子十四粒甘草四分水煎溫服治汗下過多內亡津液或病後水虧火炎口燥咽乾
氣喘腹有濡滿屬陰化痰生脈
汗下後氣虛痰壅者二陳湯加姜汁竹瀝凡喘多痰皆宜
氣虛者加味生脈散五味子三錢人參麥門冬杏仁陳皮各二錢姜五片棗二枚水煎溫服治手足厥逆脈伏喘促者危姑以此救之
氣虛甚者單人參湯人參五錢甚者一兩水一盞半煎至半盞服之喘定者生不定者死治元氣素虛傷寒汗下後氣短氣喘目反脈微精神困怠如血虛加當歸脈不至加麥門冬五味子手足厥逆加乾姜冷甚加附子兼瀉加白朮
汗後喘微者桂杏麻石要叮嚀
桂枝加朴杏湯治太陽病汗下後微喘者此表未解也宜桂枝湯以散風邪加厚朴一錢半杏仁一錢以降氣
麻杏石甘湯麻黃三錢杏仁一錢半甘草一錢石羔五錢水煎溫服治汗下後汗出而喘身無大熱者方意以汗出而喘有大熱者裏熱甚也無大熱者表邪甚也宜此湯以散其邪或疑汗下後同劑者蓋汗下雖不同而邪在表則一也凡汗吐下後治法相同經所謂若汗若吐若下者是矣
下後喘逆者葛根芩連湯宜選擇
葛根三錢黃芩黃連各二錢甘草一錢姜三片棗二枚水煎溫服治太陽桂枝證誤下自利不止脈促喘而汗出方意以誤下則腸胃虛而爲熱所承遂協熱自利不止脈促者爲陽盛知表未解也若脈微邪在裏也凡病自汗出而喘者乃邪氣外甚所致因喘而汗出者乃裏熱氣逆所致故用葛根甘草之甘以散表邪芩連之苦以除裏熱
汗下虛噦姜芩連參橘皮竹茹最靈
乾姜芩連人參湯乾姜黃芩黃連人參各三錢水煎溫服治傷寒食入卽吐謂之寒格及曾經汗下關遲胃虛冷嘔吐方意以參姜之甘辛以補正氣芩連之苦以通寒邪內格
橘皮竹茹湯人參三錢陳皮五錢甘草一錢竹茹一團姜五片水煎溫服治四時傷風寒冷濕鼻塞喉鳴上氣不得下而咳嗽
陰證𩚚逆𦍑活丁茴橘皮乾姜任責
羗活附子湯羗活一錢炮附子半枚茴香丁香乾姜各一錢半水煎入鹽一撮熱服治陰證內寒厥而嘔逆
橘皮乾姜湯陳皮二錢通草乾姜各一錢人參一錢半水煎服治傷寒初病但惡寒不發熱口中和脈微細而逆者此寒邪客中焦而氣不得伸也或加半夏生姜丁香柿蒂尤妙
大橘小橘嘔吐煩冷分嘗
大橘皮湯陳皮甘草各二錢人參五錢姜七片水煎服治嘔噦胸滿虛煩不安小橘皮湯陳皮五錢生姜一兩水煎溫服治嘔噦手足厥冷
大半小半𩚚䭇痰飮不食
大半夏湯半夏茯苓生姜各二錢半臨臥水煎服治傷寒痰證及惡心舩暈如痰熱加甘草胃不和加陳皮
小半夏湯半夏五錢生姜一兩水煎溫服治𩚚逆糓氣入口卽吐及發汗後水藥不下
水不入而搗姜汁更煎半夏以寬胸
生姜汁半夏湯半夏五錢水一盞半煎至半盞入生姜汁半盞和勻稍溫緩緩服之凡嘔吐藥忌頓服治胸中似喘不喘似嘔不嘔似噦不噦憒憒無柰何者
渴後嘔而忌柴胡須赤茯苓以快膈
赤茯苓湯赤茯苓五錢陳皮人參各二錢白朮川芎半夏各一錢水煎入姜汁一匙調服治飮水過多水停心下痞滿頭痛頭汗爲水結胸或先渴後嘔或厥陰消渴氣上衝或汗下後身體振搖筋惕肉瞤
衄血生地芩連或茅花湯而單煎
陶氏生地芩連湯生地黃芩黃連山梔川芎芍藥柴胡桔梗甘草犀角棗一枚水煎臨熟入茅根或藕節搗汁磨京墨調服治鼻衄成流一切去血過多譫語失神撮空閉目不知人事
生地芩連湯生地川芎當歸各七分赤芍山梔黃芩黃連各三分防風二分水煎徐徐呷之脈實者加大黃下之治婦人血風證因崩大脫血或前後去血及男子去血過多因而涸燥其熱未除循衣摸床撮空閉目不省人事揚手擲足錯語失神脈浮弦而虛內有燥熱之極氣粗鼻乾上下通燥危證凡氣分燥閉者用大承氣湯血分燥閉者宜此湯以降血中之火
茅花湯單茅花一大把無花用根洗淨搗碎水煎濃汁服之或加藕節同煎尤妙治衄血不止
吐血黃連栢皮或綠袍散以外塞
黃連栢皮湯黃連黃栢黃芩各二錢水煎臨熟入阿膠一錢半煮沸溫服治熱毒吐血
綠袍散黃栢薄荷芒硝靑黛各等分爲末入氷片少許掩上牙床卽止治齒縫出血
救火逆驚狂身痛柴胡龍蠣鉛丹
救逆湯桂枝蜀漆各三錢甘草二錢牡蠣四錢龍骨二錢半姜五片棗三枚水二盞先煎蜀漆十餘沸入諸藥煎至八分服方意以汗出亡陽則心虛神浮驚狂與桂枝湯以解未盡之表邪芍藥益陰非亡陽所宜故去之火邪錯逆加蜀漆之辛以散之神氣脫亡加龍蠣之澁以收神固陽本草云澁可去脫是也
桂甘龍骨牡蠣湯桂枝一錢半甘草牡蠣龍骨各一錢水煎服治一切火逆及誤下裏虛又加溫鍼致生煩躁驚狂遺精等證是用桂甘之辛甘以散經中之火邪龍蠣之澁以收浮越之正氣
柴胡龍骨牡蠣湯柴胡三錢黃芩人參龍骨牡蠣茯苓桂枝鉛丹半夏各一錢半姜五片棗二枚水二盞煎至一盞入大黃二錢再煎二三沸溫服方意以傷寒八九日邪氣將復傳陽經誤下虛其裏而熱不解以致胸滿煩驚譫語小便不利皆心胃熱而津液不行故也又一身重痛不可轉側者陽氣內行而不營於表也宜小柴胡以除胸滿加龍蠣鉛丹以歛神氣茯苓以行津液利便大黃以除胃熱桂枝以行陽氣而解身重錯雜之邪
止譫語錯亂呻吟梔子芩連黃栢
黃連解毒湯黃連黃芩黃栢山梔各二錢半水煎溫服治傷寒汗後或因飮酒復劇苦悶乾嘔口燥呻吟錯語煩躁不得睡臥兼治胃熱吐血一切熱毒臟毒等證
咽痛猪膚甘桔而半桂可起伏寒
猪膚湯猪膚一兩水一盞煎至五分入白蜜一合白粉半合熬香熟和勻相得服之治陽經傳入少陰客熱下利咽痛胸滿及脈陰陽俱緊主無汗而有汗曰亡陽法當咽痛此屬少陰方意以猪水畜其氣入腎是以猪膚能解少陰客熱加白蜜以潤燥除煩白粉以益氣斷利
單甘草湯甘草一兩水一盞半煎至一盞日進三服治陽邪傳少陰客熱咽痛如寒熱相搏咽痛加桔梗五錢名甘桔湯方意以甘草甘平以除熱桔梗辛溫以散寒甘桔相合以調寒熱而和少陰之氣也
半桂湯半夏桂枝甘草各二錢姜五片水一盞半煎至七分徐徐嚥之治少陰客寒下利脈微弱而咽痛是以用半夏桂枝辛以散寒甘草之甘以緩正氣
喉塞龍骨烏扇而鷄殼能開音瘂
黃連龍骨湯黃連三錢龍骨一錢七分黃芩芍藥各二錢水煎溫服治少陰腹痛脈沈細有熱而咽痛
烏扇湯射干猪脂各四兩同煎去渣取半鷄子黃大綿裏內喉中徐徐嚥下凡咽中閑塞不可下者宜用
鷄殼苦酒湯半夏十四枚用鷄子留白去黃以苦酒同入鷄殼內置刀環中安火上煮三沸去渣少少含嚥作三次服治熱傷於絡則經絡乾燥使咽中生瘡不能言語聲不出者是以用半夏之辛以發聲音鷄子之甘以緩咽痛苦酒之酸以歛咽瘡
升麻六物湯誤汗咽痛及口牙
升麻山梔各一錢半大靑杏仁黃芩玄參各一錢葱三莖水煎治陽厥應下反汗必咽痛口瘡牙腫
芩連消毒飮時行咽腫拜頭額
黃芩黃連柴胡甘草桔梗川芎荊芥防風羗活枳殼連翹射干白芷姜三片煎入牛蒡子一撮再煎一沸入竹瀝姜汁調服治天行大頭病發熱惡寒頭項咽喉腫痛脈洪取作痰火治凡服宜先加大黃利去一二次後去大黃加人參當歸調理
結胸熱而有渴大小陷胸十棗湯
大陷胸湯大黃三錢半病重壯人五錢用水一盞煎至七分入芒硝二錢再煎一二沸去渣入甘遂末一分和勻溫服若腹中不動再進一服治傷寒表未解醫反下之膈內拒痛手不可近短氣心煩懊憹心下鞕大便閉舌燥而渴熱實脈沈而緊兼治身無大熱有水結在胸脇間者方意以大黃苦以蕩滌芒硝鹹以軟堅甘遂通水可以直達其氣而透胸膈之結也但此藥太峻不可輕用如不得已卽用大陷胸丸
大陷胸丸大黃三錢杏仁葶藶各二錢芒硝二錢半甘遂一分人弱者半分爲末蜜丸彈子大每一丸用水一盞煎至六分溫服至一宿未動再進一丸以利爲度治熱實結胸項强如柔痓狀用此下之則和方意以硝黃鹹苦以下熱葶杏苦甘以瀉滿甘遂取其直達白蜜取其潤利皆以下瀉滿實物也
小陷胸湯黃連三錢半夏一錢瓜蔞仁二錢姜三片水煎溫服利黃涎沫卽安一方加枳殼桔梗黃芩治結胸病正在心按之則痛其脈浮滑方意以半夏之辛以散結氣黃連之苦以瀉滿實瓜蔞之苦以寬中潤下
十棗湯芫花甘遂大戟各等分爲末用大棗十枚水一盞煎至半盞去棗調末五分怯弱者減半服服後大便利下水以粥補之治太陽傷風下利嘔逆漐漐汗出發作有時頭痛心下痞硬滿引脇下疼乾嘔短氣不惡寒及裏水身凉者宜服方意以下利嘔逆爲裏受邪可下汗出不惡寒發作有時爲表已解可攻頭痛脇疼心痞乾嘔短氣邪熱內蓄而有伏飮是裏未和也是以用芫花之辛以散飮戟甘之苦以瀉水大棗之甘益上而勝水
結胸寒而不煩枳實理中三物白
枳實理中丸人參白朮茯苓各一兩甘草乾姜各七錢半枳實六錢黃芩二錢半蜜丸彈子大每一丸沸湯化下治太陰病誤下寒實結胸及傷寒諸吐利後胸痞欲絶高起而痛手不可近如渴加天花粉汗利不止加牡蠣
三物白散貝母桔梗各三錢巴豆一錢爲末每五分弱者減半白湯調服病在膈上必吐膈下必利若不吐利進熱粥半盞助之若吐利過進冷粥半盞止之治寒實結胸無熱證
三黃附子瀉心下痞鞕虛凝
三黃瀉心湯大黃三錢黃芩黃連各一錢半用麻沸湯一盞浸之以物蓋定候一飯久稍冷去渣頓溫服沸湯漬藥者取其氣薄而泄虛熱也治心下痞硬內實熱盛而不大便關脈浮者可服惡寒勿服
附子瀉心湯用附子半枚水一盞煎至半盞去渣刺入三黃瀉心湯內和勻分二次溫服治心下痞硬惡寒汗出
半甘生姜瀉心下痞軟氣逆
半夏瀉心湯半夏二錢五分甘草三錢黃芩乾姜人參各二錢黃連一錢姜三片棗二枚水煎溫服治心下痞滿軟而不痛
甘草瀉心湯卽半夏瀉心湯再加甘草一錢人參一錢半治傷寒傷風醫反下之下利日數十行糓不化腹中鳴心下痞硬乾嘔心煩若再下之痞氣益甚此虛氣上逆也
生姜瀉心湯生姜半夏各二錢人參乾姜各一錢半黃連甘草各一錢黃芩五分棗二枚水煎溫服治汗出解後胃中不和心下痞噫氣食臭或脇下有水氣腹中雷鳴泄瀉已上瀉心湯皆三黃瀉心湯爲主大黃芩連之苦寒以瀉心下之痞然痞爲虛熱有惡寒汗出者陽氣外散也加附子以固陽胃爲陽氣之根汗出亡津胃虛氣逆痞而乾噫食臭不能消糓或挾水雷鳴下利者土弱不能勝水也加生姜以益胃之陽氣下利不止糓不化乾嘔痞益甚者胃虛氣上逆也加甘草以補胃之陰氣
痞而滑利禹餘粮
赤石脂禹餘粮湯二味各二錢水煎溫服治心下痞硬服瀉心湯利不止及傷寒下利不止服理中湯益甚者此乃下焦不約故水糓不分是以用石脂之澁以收歛之禹餘之重以鎭固之本草云澁可去脫重可去怯是也若服此不止當利小便兼治汗家重發汗心神恍惚小便已陰中疼
痞而乾噫代赭石
旋覆代赭石湯旋覆花三錢人參半夏甘草各二錢代赭石一錢姜五片棗二枚水煎溫服治汗吐下後心下痞硬胃弱虛氣上逆乾噫或吐方意以旋覆之鹹而軟痞硬代赭之重而鎭虛逆生姜半夏之辛以散痞氣參草大棗之甘以補胃弱
柴陷桂參痞結疎表且和中
柴陷湯卽小柴胡湯合小陷胸湯治結胸痞氣初起有表及水結痰結熱結等證
桂枝人參湯人參白朮乾姜各一錢甘草桂枝各二錢水煎溫服治太陽證未罷數下之遂成協熱下利而心下痞硬表裏不解者方意以表邪未解而裏氣又虛故加桂枝於理中湯內也
檳榔枳梗痞結調氣先開鬲
檳榔湯檳榔枳殼各等分黃連少許水煎溫服治結胸痞氣未成宜先服此調氣
枳梗湯枳殼桔梗甘草各等分水煎溫服治結胸痞氣及胸滿不利煩悶欲死不論寒熱通用如有痰合二陳湯名枳梗二陳湯表熱或寒熱往來加柴胡黃芩內熱加黃連痰喘加瓜蔞仁口燥去半夏加天花粉
結胸危甚艾灸塡以巴連
灸結胸法用巴豆十粒硏爛入黃連末一錢又硏勻捻作餅子納臍中艾炷如手指大灸之輕者一炷重者不過再灸俟腹中微熱取下惡物立效灸畢以溫水拍手洗淨不然生瘡治結胸證危甚手不可按二便閉澁或連日不通但口中微氣或嘔吐不止諸藥無效
痞結盦熨姜葱裹以絹帛
盦結胸法用初出殼黃毛鷄子一隻生姜四兩共搗爛炒微溫攤在胸中結實之處如盤大外以箬葉絹帛縛之候半日許覺腹中熱燥解去更用熱手揉之不拘早晩必當先用熨結胸法用葱白十莖生姜一兩共搗碎作餅灸熱貼臍中以熨斗貯火於餅上熨之半時許待熱氣入內覺響卽住復用枳實理中加附子或五積散之類服之治陰證冷結手足厥逆幷熨陰毒以汗出爲度置三五餅易之
盦痞氣法蘿蔔子二合生姜二兩葱白七莖橘葉一握白麫半合共搗勻炒略溫盦痞滿之處外用箬葉絹帛縛之候半日許胸中煩熱卽解去拭淨復以熱手揉之不拘寒熱虛實遲早竝用熨痞氣法用橘葉一大握麥麩半升同炒熱以皮紙襯絹包之承熱熨痞滿之處冷則再炒熨至病人覺快方止凡痞氣初起便宜用之
梔朴治懊憹煩脹厚朴宜生
梔子厚朴湯山梔一錢半厚朴三錢枳實二錢水煎溫服得吐卽止治傷寒下後心煩腹滿坐臥不安方意以山梔之苦以吐虛煩枳朴之苦以泄腹滿無腹滿者梔鼔湯妙
桂甘除動悸脈代甘草用灸
桂枝甘草湯桂枝三錢三分甘草二錢二分水煎溫服治過汗心悸欲按甚則身振振欲擗地如脈代結者宜灸甘草湯
胸滿虛而有嘔梔豉甘草生姜
梔豉甘草湯山梔四枚豆豉五錢甘草二錢水煎溫服治胸滿少氣熱傷氣也故加甘草於梔豉湯中以補氣
梔豉生姜湯梔子四枚豆豉五錢生姜一兩水煎溫服治胸滿作嘔熱搏而氣逆也故加生姜於梔豉湯中以散逆氣
脇滿熱而有痰柴梗靑皮杏核
柴梗湯卽小柴胡湯去人參合枳梗湯治胸脇痞滿或痛
柴梗半夏湯柴胡二錢黃芩半夏枳殼桔梗瓜蔞仁各一錢靑皮杏仁各八分甘草四分水煎溫服治發熱咳嗽胸滿兩脇剉痛者此邪熱挾痰攻注也如口燥渴去半夏痰在脇下加白芥子或竹瀝姜汁亦妙
柴陳湯卽小柴胡湯合二陳湯治痰氣胸脇不利及痰瘧等證
腹痛下寒黃連乾姜性捷
黃連湯黃連二錢乾姜桂枝各一錢人參一錢半半夏一錢二分甘草五分姜三片棗二枚水煎溫服治胸中有熱胃中有邪氣腹痛欲嘔吐者上熱下寒也方意以陽不得降而胸熱欲嘔陰不得升而下寒腹痛是以用黃連之苦以降陽姜桂半夏之辛以升陰參草大棗之甘以益胃
腹脹汗後厚朴半夏功殊
厚朴半夏甘參湯厚朴三錢半夏二錢人參一錢甘草五分姜三片水煎溫服治汗後腹脹滿而痛方意以厚朴之苦瀉腹滿參草之甘益脾胃半夏生姜之辛散滯氣
桔梗半夏湯陳皮三味各等分姜煎溫服治陰陽氣不和而腹脹胸滿
動氣衝心八味李根湯妙
當歸芍藥茯苓黃芩各二錢桂枝三錢甘草半夏各一錢甘李根白皮一兩水煎溫服治動氣在上發汗則氣上衝心不得息
霍亂多暑二香黃連散除
藿香厚朴半夏茯苓陳皮扁豆香茹各一錢黃連澤瀉各八分甘草三分水煎入姜汁一匙溫服嘔多者倍入尤妙治伏暑霍亂暴作煩亂躁悶或肚腹疼痛冷汗自出尺脈沈手足冷不宜熱藥
大便燥而丸麻子
麻子仁丸又名脾約丸大黃枳殼厚朴芍藥各五錢杏仁二錢麻仁三錢爲末蜜丸菉豆大每卅丸溫湯下未利再服得快方止治小便數大便難名爲脾約宜此通腸潤燥方意以麻子杏仁之甘以緩脾而潤燥津液不足以酸收之芍藥之酸以歛液腸燥胃强以苦泄之枳朴大黃之苦下燥結而泄胃强也兼治年老怯弱之人血燥風秘津液少大便堅及脚氣大便燥
小便澁而剉滑瞿
萬全木通散木通滑石赤茯車前葉各一兩瞿麥五錢爲末每四錢水一盞煎至半盞溫服治陰虛爲陽所湊膀胱中有積熱也故小便難而黃
白通調冷利無脈煩躁加猪膽
白通加猪膽汁湯附子一枚乾姜三錢葱白三莖水煎去渣入童便二盞猪膽汁一枚調服治少陰厥冷下利乾嘔脈不至而煩躁服此湯脈暴出者死微出者生方意以腎主水客寒犯腎不能制水故厥逆下利是用葱白之辛以通腎之陽氣姜附之辛以散陰寒加童便膽汁者內經所謂調寒熱之逆冷熱竝行不然熱物冷服下咽之後冷體旣消熱性便發則病性不違而氣亦從可以去拒格之寒也
白頭疎熱利純下淸水索黃龍
白頭翁湯白頭翁黃栢秦皮黃連各一錢水煎溫服治協熱下利後重而渴方意以腎欲堅急食苦以堅之利則下焦虛是以純苦之劑堅之
陶氏黃龍湯大黃二錢芒硝一錢半枳實厚朴各一錢甘草人參當歸各五分年老氣血虛者去芒硝姜三片棗二枚桔梗三分水煎一沸熱服治熱邪傳裏胃中燥糞結實心下硬痛純下淸水多是日逐自飮藥水下利非外寒也宜急下之身有熱者宜用此湯身無熱者六一順氣湯
桃花散石脂丸邪入經而膿膿爲陳積結塊
桃花散赤石脂五錢半生半炒乾姜二錢糯米一合水煎去渣入生石脂末一半調服治少陰下利膿血腹痛小便不利下利不止脈沈血寒凝滯下必紫黑成塊或雜膿血方意以石脂澁腸胃乾姜散寒糯米補氣下焦裏寒不約者宜
赤石脂丸赤石脂乾姜各一兩黃連當歸各二兩爲末蜜丸梧子大每卅丸米飮下治小便澁大便利
阿膠湯地楡散毒入臟而血血爲新積流長
黃連阿膠湯山梔黃栢四味各二錢水煎溫服治傷寒熱毒攻胃流入大腸所下必紅赤成流如腹痛加芍藥血虛加芎歸血不止加地楡夾膿有食積加山査神麯
地榆散地榆犀角黃連茜根黃芩各五錢山梔二錢半爲末每五錢入韭白五寸水煎溫服治傷寒熱毒不解晩卽壯熱腹痛腰疼下利膿血
手足搐搦通末牛蒡
牛蒡根湯牛蒡根一兩南星麻黃牛膝各六錢入酒一盞同於石器內搗細別㧒黃土地坑以炭火燒令通赤去火掃凈投藥於坑內再用炭火燒令黑色取出爲末每一錢溫酒調服治發汗失宜風邪承虛逆入經絡故手足攣搐筋脈拘急
四肢拘急易用瓜蔞
古瓜竹湯瓜蔞根五錢竹茹二錢半水煎溫服一方加韭根五錢乾姜二錢半臨熟入鼠糞末一字調服治熱上衝胸煩悶手足搐搦如風狀及瘥後勞復陰陽易病卵腫疼痛手足不能動者
溫經益元惕瞤自愈
陶氏溫經益元湯熟地人參白朮黃芪甘草芍藥當歸生地白茯陳皮肉桂附子姜三片棗一枚糯米一撮水煎溫服治汗後大虛頭眩振振欲擗地幷筋惕肉瞤及發汗太多衛虛亡陽汗出不止或下後利不止身疼等證如飽悶去地黃加枳殼瘦人去芍藥有熱去附子泄利去歸地加炒白朮升麻陳壁土嘔加姜汁製半夏渴加天花粉汗後惡風寒屬表虛去桂附生地加桂枝飴糖
引風如聖瘈瘲可瘳
引風湯大黃乾姜龍骨各四兩桂枝三兩甘草牡蠣各二兩凝水石滑石赤石脂白石脂紫石英石羔各六兩爲粗末以葦布盛之每取三指撮水煎三沸服治風溫妄以火薰發黃甚則狀如驚癎時發瘈瘲
如聖餅子防風天麻半夏各五錢南星乾姜川烏各一兩川芎甘草各二兩一方有細辛三錢爲末蒸餅丸芡實大捻作餅子日乾每五餅同荊芥三五穗細嚼茶酒任下如傷寒得汗尙餘頭痛者姜葱煎湯下兼治男婦氣厥上盛下虛痰飮及風寒伏留陽經偏正頭疼痛連腦巓吐逆惡心目眩耳聾常服淸頭目消風痰煖胃氣
陶氏如聖飮羗活防風川芎白芷柴胡芍藥甘草當歸烏藥半夏黃芩姜二片水煎臨熟入竹瀝姜汁調服兼治痓證如柔痓加白朮桂枝剛痓加麻黃蒼朮口噤咬牙大便實者加大黃利之
安蛔理中去甘草烏梅丸子頻入口
安蛔理中湯人參白朮乾姜茯苓各一錢半烏梅三箇水煎溫服治蛔厥如大便閉加大黃入蜜以利之口渴加瓜蔞根
烏梅丸烏梅十箇乾姜一錢黃連一錢半細辛附子桂枝人參黃栢各六分當歸川椒各四分爲末用醋半盞浸烏梅蒸爛去核和諸藥搗丸梧子大每十丸米飮下日三服病甚者多服取效爲度忌生冷滑物治臟寒蛔厥得食卽嘔乍靜乍煩兼止久利方意以烏梅之酸而歛肺氣人參之甘以緩脾氣當歸椒細桂枝之辛以潤內寒姜附之辛熱以勝內寒連栢之苦以安蛔凡蟲證忌用甘草蓋蟲聞甘則起聞酸則止聞苦則定聞辣則頭伏而下
治䘌桃仁與犀角雄黃銳散納肛頭
治䘌桃仁湯桃仁槐子艾葉各二錢半棗七枚水一盞煎至半盞濾淸溫服治狐惑脣上生瘡聲瘂
黃連犀角湯黃連一錢半犀角二錢烏梅三箇木香一分煎服同上治狐惑咽乾脣焦口燥熱盛
雄黃銳散雄黃靑箱子苦參黃連各二錢半桃仁一錢爲末生艾搗汁和如小指尖大綿裹納下部肛門內治狐惑證蟲食上下者竝宜
消斑靑黛紫雪猪膽鷄子仍歛肌
陶氏消斑靑黛飮黃連甘草石羔知母柴胡玄參生地山梔犀角靑黛人參大便實者去參加大黃姜一片棗二枚水煎臨熟入苦酒一匙調服治熱毒發斑等證
紫雪升麻六錢黃金十兩寒水石石羔各四兩八錢犀角羚羊各角一兩玄參一兩六錢沈香木香丁香各五錢甘草八錢水五盞先煮黃金至三盞入諸藥再煎至一盞去渣入芒硝三兩二錢慢火煎以柳木攪不停手候欲凝入磁盆中更下朱砂麝香末各三分急攪令勻候冷凝結成雪每一錢細細嚥之治發斑咽痛及暑中三陽脚氣煩躁
猪膽鷄子湯猪膽汁二合鷄子一枚苦酒三合和勻壯人煎三沸盡服羸人煎六七沸緩服汗出卽愈治傷寒五六日斑出
赤斑黑膏黃連葛根橘皮兼止嘔
黑膏生地二兩六錢半淡豆豉一兩六錢半猪脂十兩和勻露一宿煎之令三分減一濾去渣入雄黃末五分麝香末一分攪勻分作三服白湯化下毒從皮膚中出則愈未效再服忌蕪荑治溫毒發斑嘔逆
黃連橘皮湯黃連二錢麻黃葛根各一錢半橘皮杏仁枳實厚朴各一錢甘草七分水煎溫服治溫毒發斑皮膚癮疹及脣口下部生瘡𩚚逆悶亂下利嘔吐淸汁如病勢沈重晝夜呻吟不安或咽痛者去麻黃加玄參升麻
葛根橘皮湯葛根橘皮杏仁知母麻黃黃芩甘草水煎溫服治溫毒發斑心煩
大靑四物湯治斑火紅
大靑一兩阿膠二錢甘草一錢香豉一合水煎溫服治壯熱煩躁大渴脈洪盛遍身斑出如火色
芒硝三錢塗斑爛臭
芒硝猪膽汁法芒硝三錢爲末猪膽汁調塗瘡上候乾卽痂落無瘢仍硏末糝之此病溺澁有血及瘡黑靨不出膿者死
如狂活血當歸桂苓飮子也相應
陶氏當歸活血湯當歸赤芍甘草紅花桂心乾姜枳殼生地黃人參柴胡桃仁姜一片煎入酒三匙調服服三貼後去桃姜紅花加白朮茯苓治無頭疼無惡寒但身熱發渴溺利便黑口出無倫不可誤爲熱證乃瘀血內傳心脾二經使人昏迷沈重如見祟證名挾血
陶氏桂苓飮猪苓澤瀉桂枝甘草白朮黃栢知母山梔蕀葉姜三片煎再加滑石末一錢煎三沸服取微汗爲效治初得病無熱狂言煩躁不安精采不與人相當誤爲發狂下者死殊不知熱結膀胱名曰如狂證血自下者愈不愈者宜此古方用桂枝湯
發狂三黃石羔梔子玄明皆不又
三黃石羔湯黃芩黃連黃栢山梔各二錢麻黃一錢半自汗者去之石羔五錢香豉三錢水煎溫服得寒卽瘥未效再服治傷寒身熱煩躁不得汗脈洪大四五日便發狂者表裏俱熱也
梔子仁湯山梔赤芍大靑知母各一錢升麻黃芩石羔杏仁各二錢柴胡一錢半甘草五分香豉百粒姜三片水煎分二服治發斑煩躁面赤咽痛潮熱百節疼痛
王氏玄明粉玄明粉二錢寒水石黃連各一錢半珍珠辰砂各一錢爲末鷄子淸一枚白蜜一匙新汲水調服治發狂神效
水漬法用靑布五六尺疊摺以新汲水浸之稍捩乾搭於病人胸上須臾蒸熱再浸再搭良久狂定方可診脈下藥治大熱狂呌奔走不能制伏
火刧法用炭火一盆置病人之前將醋一碗急沃火內使煙氣衝入鼻孔內須臾自定或用凉水噀面亦可
梔子烏梅湯瘥後不睡卽安
梔子黃芩甘草各一錢柴胡二錢烏梅一箇姜三片淡竹葉十四片豆豉一錢半水煎溫服治傷寒瘥後不睡者此熱氣與陽竝陰氣未復故也
酸棗仁湯晝夜不眠堪救
酸棗仁人參各一錢半石羔二錢半茯苓知母甘草各一錢桂心五分姜三片臨臥水煎溫服治汗吐下後晝夜不眠
陰證輕者三白辛黃以疎表
辛黃三白湯人參白朮白芍各一錢白茯當歸五分細辛麻黃各二分姜三片棗一枚水煎溫服治陰證傷寒在表如脈沈發熱口和加附子五臟見證加藥同麻黃湯見後
陰證重者四順通脈以濟危
四順湯丸人參白朮乾姜各二錢甘草三錢水煎或蜜丸服治身無熱脈沈苦煩默默不欲見光腹痛下利或無脈可診未辨陰陽姑與服之若是陽厥便當見出熱證若是陰厥則無有熱矣
通脈四逆湯附子五錢乾姜二錢半甘草二錢葱白三莖面赤者七莖水煎溫服治少陰證下利淸糓微熱厥逆反不惡寒面赤脈微欲絶或咽疼乾嘔腹痛自利不止如腹痛去葱加芍藥以利氣嘔加姜汁以散之利止脈不出加人參以補血咽痛加桔梗以散結
茯苓四逆湯茯苓乾姜甘草各一錢附子人參各三錢水煎溫服治發汗復下後不解脈沈微而細煩躁者陰陽俱虛也方意以四逆湯以復陽加人參茯苓以益陰
陽毒升麻玄參狂斑頓愈
陽毒升麻湯升麻射干人參各一錢黃芩二錢犀角一錢半甘草七分水煎溫服取汗治陽毒發斑頭項背痛躁悶不安狂走妄罵下利咽喉腫痛口吐膿血
玄參升麻湯甘草三味各三錢水煎溫服治發斑煩躁譫語咽喉閉塞腫痛
陰毒正陽甘草厥痛立移
正陽散附子一兩良姜甘草五錢皂莢一挺麝香二分爲末每二錢水煎入蜜熱服治陰毒頭汗頭痛面靑舌黑口張出氣煩渴心下硬滿肢厥身冷多睡
陰毒甘草湯甘草升麻當歸桂枝各一錢雄黃川椒各一錢半鱉甲三錢水煎溫服良久再服毒當從汗出未汗再服治陰毒畏寒身體重痛腹疼背强咽痛嘔逆恍惚失驚氣短神昏爪甲靑黑手足冷汗頭面烘熱等證
破結瀉毒活龍散用蜜調下
破結丹辰砂靑礞石葶藶肉豆蔲木香官桂牽牛黑附子巴豆各五錢輕粉半分麝香五分金箔五片爲末用米醋半盞入辰砂附子牽牛三味熬成膏次入餘藥和丸皂子大輕粉爲衣每二丸蜜湯下治陰陽伏逆變爲結胸五六日大便結攻之不可達之不及以此主之
活龍散活地龍四條洗凈硏爛入姜汁少許蜜一匙薄荷汁少許新汲水調和徐徐灌盡漸次凉快若熱熾者加片腦少許未效再服自然汗出而解治陽毒累經藥下不通結胸硬痛或稍通而復再結喘促熱躁狂亂
返陰止躁復陽丹宜酒投之
返陰丹硫黃五兩硝石太陰玄精石各二兩乾姜附子桂心各五錢爲末用鐵銚先鋪玄精次鋪硝石各一半中間鋪硫黃末又將硝石玄精餘末蓋上以小盞合著用炭三斤燒令得所勿令煙出急取瓦盆合著地上四面灰蓋勿令煙出候冷取出入餘藥同爲末糊丸梧子大每卅丸艾湯頓下汗出爲度治陰毒心煩頭痛肢冷面靑腹脹脈伏及氣虛陽脫無脈不省人事傷寒陰厥
復陽丹蓽澄茄木香全蝎附子硫黃吳萸各五錢乾姜一錢爲末酒糊丸梧子大每卅丸姜湯下復以熱酒投之取汗治傷寒面靑肢冷心腹脹脈沈細
陽盛拒陰陶氏三黃巨勝湯可劫
卽前三黃石羔湯去麻黃豆豉加芒硝大黃姜一片棗二枚水煎臨熟入泥漿淸水二匙調服治陽毒發斑狂亂妄言大渴呌喊目赤脈數大便燥實上氣喘急舌卷囊縮難治姑以此湯刧之
陰躁回陽百問霹靂散尤奇
陶氏回陽返本湯熟附子乾姜甘草人參麥門冬五味子臘茶陳皮如面戴陽者加葱白七莖黃連少許淸泥漿二盞煎臨熟入蜜五匙頓冷服之取汗爲效治陰盛格陽陰極發躁微渴面赤欲坐井地脈無力欲絶
百問方硫黃五錢艾湯調服卽時安臥良久睡起汗出而愈治傷寒身冷脈微手足厥而躁
又方附子五錢生姜三錢糯米一撮水一大盞煎至六分溫服取汗切不可與冷水飮之如發渴倂渣服之甚效治陰毒傷寒煩躁渴悶
霹靂散附子一枚炮過取出用冷灰培半時切半枚入眞臘茶一錢水一盞煎六分去渣入熟蜜半匙調勻頓冷服之須臾躁止得睡汗出乃瘥治陰盛格陽身冷反躁欲投井中肢體沈重脣靑面黑渴飮水復吐大便自利黑水六脈沈細而疾或無
瘥後水腫牡蠣澤瀉湯以利便
牡蠣澤瀉瓜蔞根蜀漆葶藶商陸海藻各等分爲末每方寸匕白湯調服小便得利卽止治大病瘥後從腰以下水腫方意以牡蠣澤瀉海藻之鹹以瀉水氣漆葶瓜商之辛酸苦以導濕腫
瘥後神昏陶氏導赤各半湯以醒迷
黃芩黃連甘草犀角麥門冬滑石山梔茯神知母人參姜棗煎加燈心一握煎沸熱服治傷寒後心下不硬腹中不滿二便如常身無寒熱漸變神昏不語或睡中獨語目赤脣焦舌乾不飮水稀粥與之則嚥不與則不思形如醉人乃熱傳手少陰火也心火上逼肺所以神昏名越經證
易病燒裩赤衣與鼠糞虛弱乎當歸白朮
燒裩散取近陰處裩襠一塊方員四五寸男用女裩女用男裩燒存性溫水調服方寸匕日三服一方加手足指爪卄片燒灰男女互用米飮下小便卽利陰頭微腫則愈
赤衣散取室女月經布近陰處者燒灰白湯調下或入湯藥調服尤妙男女俱宜
猳鼠糞湯韭白一把雄鼠糞十四枚水煎溫服微汗未汗再服治男子陰易小腹連腰胯急痛
當歸白朮湯當歸附子各二錢生姜一錢白朮桂枝甘草人參黃芪芍葉各五分水三盞煎至一盞溫服食頃再進一服微汗便瘥治男婦病未平復因犯房事則小腹急痛連腰胯四肢不能興枉身無熱者
復證梔豉枳黃與鼠屎逍遙乎人參竹皮
梔豉枳實湯山梔枳實各一錢香豉五錢水煎服微汗治勞復發熱方意以熱聚於上以苦吐之熱散於表以苦發之經曰火淫所勝苦以發之是也
梔豉枳黃湯山梔枳殼柴胡各一錢香豉五錢大黃三錢人壯積堅者五錢水煎溫服治食復發熱如內熱加黃芩腹脹加厚朴傷肉加山査傷麫飯加神麯
鼠屎豉湯鼠糞七枚枳殼一枚山梔七箇豆豉卅粒葱白卄莖水煎溫服治勞復發熱
人參逍遙散人參當歸各二錢柴胡一錢半白朮白芍白茯各一錢水煎溫服治女勞復虛弱者如心煩口乾加麥門冬五味子陰虛火動精泄加知母黃栢牡蠣心下痞滿加黃連枳實不眠加竹茹煎服
竹皮逍遙散靑竹皮卵縮腹痛者倍之人參知母黃連甘草滑石生地韭白柴胡犀角姜三片棗二枚煎臨服入燒裩襠末一錢半調服微汗未汗再服得小便利陰頭腫卽愈治勞復及易病
百合分汗吐下陶氏柴胡兼用
汗後百合知母湯百合七枚知母一兩先以水洗百合漬一宿去白沫別以水二盞煎至一盞去渣又以知母水二盞煎至一盞去渣二汁和勻再煎至一盞半分二次溫服
吐後百合鷄子湯百合七枚製法如前煎汁一盞入鷄子黃一枚攪勻溫服
下後百合滑赭湯百合七枚製煎法如前別用泉水二盞煎滑石三兩代赭石一兩至一盞方入百合汁內再煎至一盞溫服
不經汗吐下者百合地黃湯百合七枚製煎法如前更用生地二兩搗汁一盞和百合汁再煎至一盞溫服大便當下如漆中病卽止
變成渴者百合洗法百合一升以水十盞漬一宿通身洗之洗已淡食將息弗與鹽豉
渴而不瘥者瓜蔞牡蠣散瓜蔞根牡蠣各等分爲末每二錢白湯調日三服
變成發熱不休者百合滑石散百合灸一兩滑石三兩爲末每三錢白湯下
陶氏柴胡百合湯柴胡人參黃芩甘草知母百合生地陳皮姜三片棗一枚入醋灸鱉甲煎溫服治瘥後昏沈發熱渴而錯語失神及百合勞復等證如渴加天花粉胸煩加山梔頭疼加羌活川芎嘔吐加姜汁製半夏胸中飽悶加枳梗食復加枳實黃連大便實加大黃虛煩加竹茹竹葉瘥後乾嘔錯語失神呻吟睡臥不安加黃連犀角咳喘加杏仁百合麻黃驚惕爲血少加當歸茯神遠志虛汗加黃芪脾倦加白朮腹中雷鳴加煨生姜勞復時熱不除加葶藶烏梅生艾汁
不仁因汗過多駱龍升麻湯獨宜
升麻秦艽連翹芍藥防風薏苡仁枳殼各一錢木香五分姜五片水煎溫服治傷寒肌肉頑麻不仁不痛不痒
壞證表以知母麻黃而參胡芍藥淸肌熱
知母麻黃湯知母三錢麻黃甘草芍藥黃芩各一錢桂枝五分水煎溫服微汗卽愈治汗吐下溫鍼不解及小柴證罷而熱尙在者亦爲壞證大率以表證多者宜用
參胡芍藥湯人參柴胡芍藥黃芩知母麥門冬各一錢生地一錢半枳殼八分甘草三分姜三片水煎溫服治傷寒十四日外餘熱未除脈息未緩大便不快小便黃赤或溫或煩不能安睡不思飮食此邪氣未凈正氣未復當量其虛實以調之如胸滿腹脹便硬去參加厚朴倍枳殼小便頻數加茯苓澤瀉嘔加竹茹血弱加當歸虛煩加竹葉粳米二便自利胸腹不飽形羸脈弱去枳殼倍人參不睡加炒酸棗仁茯神宿糞未凈腹滿或疼便硬不通量加大黃
壞證久則鱉甲犀角而參胡溫膽止痰涎
鱉甲散鱉甲犀角前胡生地黃芩各一錢枳殼八分烏梅二箇水煎溫服治壞證諸藥不效
溫膽湯半夏枳實各一錢陳皮一錢茯苓五分半甘草四分竹茹一團姜七片棗一枚水煎熱服治傷寒瘥後一切虛煩不眠氣脈不和心膽虛怯及食復勞役病證如初如頭眩身搖加白朮咽痛加桔梗百般加減由人
參胡溫膽湯陳皮半夏茯苓枳實人參各一錢竹茹香附麥門冬柴胡桔梗各八分甘草三分姜三片棗二枚水煎溫服治心膽虛怯觸事易驚夢寢不安氣鬱生痰變生諸證或短氣悸乏或復自汗四肢浮腫飮食無味煩躁不安
婦人熱入血室桂紅海蛤堪調和
桂枝紅花湯桂枝赤芍甘草各一錢半紅花一錢姜四片棗二枚水煎溫服汗出而解治傷寒發熱惡寒四肢拘急口燥舌乾經脈凝滯不得往來
海蛤散蛤粉滑石甘草各二兩芒硝一兩爲末每二錢鷄子淸調下治傷寒血結胸痛不可近服此小腸利而膻中血自散矣
寒犯産家黃龍增損可通用
黃龍湯柴胡黃芩人參各二錢甘草一錢水煎服治胎前産後及經水適來適斷傷風傷寒表證半表裏證及汗後瘥後勞復餘熱氣虛合四君子湯血虛合古芎歸湯表邪將欲傳裏幾至動胎者加阿膠倍芩朮
産前表以前胡芎蘇入裏柴殼罩胎兒
前胡七物湯前胡黃芩山梔知母各一錢石羔大靑各二錢竹茹一彈入葱白煎服治孕婦傷寒頭疼壯熱肢節煩疼
芎蘇散川芎陳皮芍藥白朮各八分蘇葉六分乾葛五分黃芩前胡麥門冬各一錢甘草三分姜葱煎服治孕婦傷寒寒熱頭疼身痛項背强加減由人如傷風咳嗽寒熱痰喘不臥以參蘇飮去參加芩朮瓜蔞杏仁最妙
柴胡枳殼湯柴胡一錢半枳殼黃芩山梔知母麥門冬乾葛各一錢大靑生地石羔各二錢升麻八分甘草四分水煎溫服治孕婦傷寒邪傳於裏口渴煩熱腹滿便閉譫語或發斑晝夜不安大便閉甚量加大黃
柴胡石羔湯柴胡二錢石羔四錢甘草一錢姜煎服治孕婦傷暑惡寒頭痛壯熱躁悶四肢煩疼背項拘急口乾舌燥如氣虛加人參
秦艽散秦艽柴胡石羔前胡赤茯苓甘草犀角升麻乾葛黃芩各等分竹茹減半姜煎入姜汁調服治孕婦時氣五六日不得汗口渴狂言嘔逆
蘆根湯蘆根二錢麥門冬一錢半人參乾葛知母各一錢竹茹一彈丸葱白煎服治孕婦熱病頭疼壯熱嘔吐食不下心煩
梔子大靑湯梔子大靑黃芩各一錢半升麻一錢杏仁八分葱白煎服治孕婦傷寒發斑變黑或尿血
蘇木湯蘇木赤芍陳皮黃芩黃連各一錢甘草四分水煎服取汗治孕婦傷寒或中時行疫癘淅淅作寒慄而悸
罩胎散嫩捲荷葉一兩焙蛤粉五錢爲末每二錢蜜水調服治孕婦傷寒大熱悶亂燥渴或發痘疹恐傷胎臟
産後表以柴胡防歸近裏旋竹破瘀壅
柴胡防歸湯柴胡人參各一錢當歸三錢川芎一錢半半夏陳皮防風各八分甘草五分姜棗煎服治産後發熱不因難産傷力及亡血過多惡露未盡無子蒸乳四證果係外感風寒表證脈實挾食積瘀血量體加減
旋覆花湯旋覆花赤芍前胡半夏茯苓麻黃杏仁各一錢五味子十四粒甘草五分姜煎服治産後傷風寒暑咳喘痰盛坐臥不安
竹葉防風湯淡竹葉卄四片防風人參桂枝桔梗前胡陳皮茯苓各一錢姜棗煎服治産後傷風發熱頭疼面赤氣喘
柴胡破瘀湯柴胡黃芩半夏甘草赤芍當歸生地各等分五靈脂桃仁各減半姜煎服治蓄血證及熱入血室如大便閉加大黃一片然非瘀血證不可輕用
汗下暫爾從權
孕婦傷寒雖冬月忌用麻桂芒黃表急芎蘇葱白疎散厚朴枳實消導若不得已暫用汗下卽宜古芩朮湯加阿膠人參安之百問云婦人大病藥有序産前安胎産後補然後用藥療傷寒病稍退時藥卽去又云氣口緊盛下爲宜人迎緊盛汗乃是左手關脈若浮緊當救血室和榮衛只宜發汗不宜下汗則液通病去矣但傷寒藥皆不必盡劑與雜病不同
和補與男相共
婦人傷寒傳經直中及諸類證雜證與男子相同但胎前陰證只宜理中湯加芎歸暫服不可用烏附犯胎其餘和解之劑量病多服以平爲期
抑論辛甘需棗氣分假之以發散
桂枝姜附甘草之類能復陽氣凡傷寒發散藥多用棗煎以其能和藥也惟中滿嘔吐者不宜
酸苦忌姜血分頼之以湧泄
芍藥苦酒葶藶靑黛苦參之類能補陰血歛津益榮故不用姜
山梔無豉吐不宣麻黃無葱汗不發
大黃非枳實不通附子無乾薑不熱
竹瀝非姜汁何以行經蜜導非皁角何以通結
利藥不嫌生尤便於淸肌補湯須用熟最宜於養血
主乎病者先煎病在下者早啜
詳見二卷本草
籲與其方多而效少莫若方少而意深
疾各有因通於彼者塞於此
卽如傷寒初證其人素有食積痰火及素虛素實或酒後房室後或惱怒後各各不同如此豈可執一試效之方而均治彼此之疾乎
藥不可執宜於古者泥於今
古人治病之方雖存而其受病之因豈能知其悉乎況古今風氣不同人情亦異耶如男女之慾古人二三十歲而後動今纔十四五而眞元已漏矣若謂無古今之異則是三代之禮至今可盡行矣其不可改者表裏虛實之大寒熱溫凉之性耳許氏謂讀仲景書須守仲景法得仲景心不泥仲景方者是也陶氏所立三十六方似於傷寒加一疣贅然然古法已湮亦正欠此一番活動故備載之
證自我識方自我立
草木鳥獸資於生
固有讀醫書而不知醫者未有不讀醫書而知醫者
神明變化存乎心
四大家之書旣理會又能通於儒而後可以神明變化故曰不知易者不可以言醫
汗吐下滲和解溫補總方
陽證
大汗
寒氣入人肌膚久則侵骨頭痛如劈身熱如火浮熱甚者俱宜午時前發汗午後陰分不宜故曰汗不太早汗不厭早緊急不拘晨夜以衣被覆首裹足向火服藥緩緩得汗令手足濈遍爲佳如難汗將渣再服或汗後不解又可再汗若有汗如水淋瀝則病邪不除而眞陽脫亡丸散亦可發汗不如湯藥爲驗
麻黃湯
治太陽證頭疼發熱惡寒脊强身痛無汗脈浮緊而喘又治太陽八九日不解以此發汗必衄乃解及不得汗發衄又治太陽陽明合病喘而胸滿腹不滿邪在表分不可下者又治陽明脈浮無汗而喘凡脈但浮無餘證者皆宜服之
麻黃三錢桂枝二錢杏仁十粒甘草六分姜三片葱二莖水煎熱服取汗凡發汗藥一服中病卽止不必盡劑如感寒深重服湯不得汗宜再服之半日連進二三劑而汗不出者死
方意以寒傷榮則榮盛而衛虛榮脈中寒邪盛則血脈滯而頭項背腰强痛是用桂杏之辛甘以散之衛虛則惡寒無汗氣逆而喘宜麻黃甘草之甘以大發之充其衛分之陽或疑無汗用桂枝者蓋榮行脈中幷衛氣而犯之經曰寒淫於內治以甘熱佐以苦辛又曰辛甘發散爲陽凡寒淫者皆此例也
陶氏麻黃湯
卽前方加升麻川芎白芷防風羗活藁本姜葱豆豉煎熱服治法同上如本經寒熱頭痛無汗而喘去升麻加葛根本經寒熱身痛去杏芷加蒼朮芍藥本經寒熱身痒面赤不得小汗者去杏仁升麻加柴胡芍藥本經寒熱頭痛胸中飽悶加枳殼桔梗凡陶氏方原無等分以意酌量可也
活人大全云太陽證脈浮無汗當以急汗麻黃湯主之肝之表見證者加防風羗活心之表見證者加黃芩石膏脾之表見證者加防己白朮肺之表見證者加桂枝生姜腎之表見證者加熟附子生姜
追魂湯
治卒厥暴死及客忤鬼擊飛屍奄忽氣絶口噤麻黃三錢杏仁卄五粒甘草二錢水煎㧒口灌服若更不下分病人髮左右提搦肩引之藥下漸甦一方加桂枝二錢服後身和汗出則愈若入臟脣靑身冷卽死
三拗湯
治感冒風邪寒冷鼻塞聲重語音不出咳嗽多痰胸滿短氣喘急麻黃杏仁甘草各一錢姜三片水煎溫服得汗爲度如胸緊加枳實有痰加半夏頭痛加石膏細茶
五拗湯
卽前方加荊芥桔梗等分如咽痛甚者臨服入芒硝少許一方去荊芥桔梗用枳實半夏
麻黃附子細辛湯
麻黃細辛各二錢熟附半枚寒甚者一枚姜五片棗二枚水煎溫服取汗至足乃愈如嘔吐去細辛倍生姜方意以傷寒無熱惡寒者陰經病也今少陰病始得之當無熱而反發熱但頭不痛爲異耳乃邪在表也脈雖沈以始得邪氣未深尤當溫劑發汗以散之是用附子細辛之辛以溫少陰之經麻黃之甘以散少陰之寒經曰寒淫於內治以甘熱佐以苦辛以辛潤之是也凡房慾後傷寒者多患此證活人大全云少陰證脈沈欲寐始得之發熱肢厥無汗爲表病裏和當以此湯緩以汗之隨各臟見證加藥同麻黃湯若少陰外顯前證內見二便閉澁或瀉赤水謂之有表復有裏宜本方去麻黃名附子細辛湯隨各臟見證加藥同麻黃湯但更加大黃以微利之
麻黃附子甘草湯
治少陰病得之二三日發熱脈沈細邪猶在表無吐利厥逆諸裏證宜此湯微汗以緩散之卽前方去細辛加甘草二錢煎服
凡方以麻黃爲主者皆自麻黃湯而變之也
解肌
微汗也風傷衛衛强則榮弱故以補榮不可大汗傷血須半空心時密室加衣靜坐宜熱服藥得粘汗卽止
桂枝湯
治太陽傷風衛實榮虛自汗頭痛鼻鳴項强乾嘔嗇嗇惡寒洒洒惡風翕翕發熱或熱多寒少面色光而不慘煩躁身痛手足不冷脈浮緩寸大尺弱者宜如無汗溺數手足冷不惡寒者忌用夏月誤服麻桂必發黃發斑狂悶而死
桂枝三錢白芍二錢甘草一錢姜三片棗二枚水煎熱服微汗方意以風傷衛則衛盛而榮虛衛脈外風邪盛則發熱自汗氣逆鼻鳴乾嘔宜桂姜之辛以散之榮虛宜惡寒而又惡風者因自汗腠理疎也宜芍藥之酸以歛之衛盛榮虛則爭爲寒熱故用甘棗之甘以和之經曰風淫所勝平以辛凉佐以苦甘以辛散之以酸收之以甘緩之是也或問傷寒論云陽虛陰盛汗之則愈下之則死又云桂枝下咽陽盛則斃桂枝包麻黃而言然則桂枝亦發汗藥乎蓋表陽虛而後風邪得以承之客於榮衛之中榮衛亦屬皮毛表分也非發散何由得愈且桂枝雖能止汗亦能和血而令汗自出也對肉桂而言實爲發汗對麻黃而言則爲止汗要之麻桂皆表藥也一則大汗一則解肌但有汗不得用麻黃無汗不得用桂枝實仲景格言也
陶氏桂枝湯
卽前方加防風川芎羗活藁本姜棗煎臨熟入飴糖二匙溫服治法同前如汗多加白朮汗不止加黃芪喘加柴胡杏仁胸中飽悶加枳梗
活人大全云太陽表證外見復有裏證便閉溺澁腹痛或瀉赤水謂之有表復有裏桂枝湯主之隨各臟見證加藥同麻黃湯但更加大黃以微利之
附六經傷風方
太陽桂枝湯少陽柴胡桂枝湯太陰桂枝加芍藥湯
杏子湯
治足陽明傷風惡食口苦咽乾腹滿微喘發熱惡寒自汗嗜臥身重溺難潮熱而噦脈浮弦數桂枝芍藥甘草細辛乾薑大黃各六分杏仁半夏五味子各七分茯苓八分水煎溫服
九味桂附湯
治足少陰傷風胸滿心煩咽痛自汗腰連脛骨酸痛嘔吐涎沫頭痛脈沈而弦桂枝芍藥甘草乾姜生附茯苓桃仁各五分水煎溫服如咽痛加桔梗二分半
八物散
治足厥陰傷風惡風而倦自汗小腹急痛寒熱如瘧骨節煩疼脈尺寸俱微而遲桂枝當歸川芎前胡防風各三分芍藥一錢半甘草茯苓各五分姜五片棗二枚水煎溫服方論見傷風條下
葛根湯
治太陽陽明無汗惡風發熱惡寒頭痛項背腰强目痛鼻乾不眠肢體拘急骨節煩疼胸脇滿悶不問一切傷寒溫病時行寒疫等證兼治剛柔二痓
葛根三錢麻黃二錢芍藥一錢半桂枝一錢甘草八分姜三片棗二枚水煎溫服取汗本草云輕可去實故加麻葛二味之輕於桂枝湯中以去表實甚有意味麻黃治太陽葛根治陽明所謂治陽明而不可棄太陽是也
葛根解肌湯
卽葛根湯加黃芩二錢治同上兼治春疫發熱而渴不惡寒
陶氏解肌湯
卽葛根解肌湯去麻桂加柴胡羗活白芷桔梗石羔升麻姜煎服治陽明病將傳少陽等證如無汗惡寒甚者去芩加麻黃夏秋換蘇葉
升麻葛根湯
治四時傷寒時行疫癘表證或已汗吐下表證未解熱深毒甚發爲斑疹春溫尤妙兼治小兒瘡疹欲發未發及解傷酒膈熱口瘡咽痛葛根一錢半升麻芍藥甘草各一錢水煎溫服以病去身淸凉爲度如表熱加柴胡內熱加黃芩有吐血衄血或斑紫赤加生地牡丹皮熱甚加山梔黃連或加連翹天花粉尤妙大便鞕加枳殼大黃以利之頭痛加川芎身痛加羌活胸膈痞悶加枳梗咳嗽加杏仁有痰加半夏發斑加玄參如老人去芍藥加柴胡茯苓人參
柴胡升麻湯
治時行瘟疫壯熱惡風頭痛體痛鼻塞咽乾痰盛咳嗽涕唾稠粘葛根芍藥柴胡前胡荊芥石羔各一錢桑白皮黃芩各六分升麻五分姜三片豆豉十粒水煎溫服
凡方以桂枝芍藥爲主者皆自桂枝湯而變之也
九味羌活湯
不問傷風傷寒寒熱頭項脊腰四肢强痛幷四時感冒疫癘晩發等證雜病亦可通治此方不犯三陽經禁解利神方
羌活一錢半治太陽肢節痛爲君大無不通小無不入如關節痛甚及無汗者倍之防風一錢半治少陽一身盡痛隨佐使而引之如有汗者倍防風減羌活蒼朮一錢二分雄壯上行大能除濕使邪氣不傳太陰如有汗者換白朮川芎一錢三分治厥陰頭痛在腦白芷一錢二分治陽明頭痛在額細辛三分治少陰苦頭痛或連齒黃芩一錢二分治太陰肺熱在胸生地一錢二分治少陰心熱有熱者可用無熱者去之甘草五分能緩裏和中述各藥主治使用者詳之生姜三片大棗二枚葱白二莖水煎熱服取汗如無汗用熱粥以助之此方發春夏秋三時表證代桂枝麻黃靑龍各半四方蓋三時暄熱傷寒則不敢用冬月麻黃而發表故代以羌活蒼朮傷風則不敢用冬月桂枝而實表故代以防風白朮芎芷辛發表以代杏仁地黃救血以代芍藥加黃芩以順天時也加減法太陽證加羗活藁本陽明證加升麻葛根白芷少陽證加柴胡黃芩半夏太陰證加蒼朮厚朴枳實少陰證加桔梗知母黃柏厥陰證加川芎柴胡如夏月加石羔知母服此湯後不作汗加蘇葉惡風自汗加桂枝夏月去桂加芍藥汗後不解加大黃嘔逆加姜汁有痰去地黃加半夏肌熱加柴胡葛根喘而惡寒身熱加杏仁生地虛煩加知母麥門冬竹茹胸中飽悶加枳殼桔梗中風行經加附子便閉加大黃中風兼五痺等證各隨十二經內外上下寒熱溫凉四時六氣加減補瀉用之煉蜜爲丸尤妙
羌活冲和湯
治傷寒無汗脈浮緊羌活蒼朮各一錢半防風黃芩川芎白芷生地甘草各一錢細辛五分水煎熱服取汗如渴加知母石羔濕土司天倍蒼朮久雨亦加
防風冲和湯
治傷風有汗脈浮緩防風白朮生地各一錢半羌活黃芩白芷甘草各一錢川芎五分水煎溫服汗未止加黃芪芍藥仍未止用柴胡桂枝湯
川芎湯
治犯房室感寒頭痛發熱惡寒無汗脈浮緊川芎白朮羌活各等分水煎熱服
吐
凡胸中痰實熱鬱或寒結胸中鬱而痛不能食欲使人按之而反有不唾或下利寸口脈滑或宿食在上或客氣胸中脈結心下煩滿而不能食者竝宜吐之一服中病卽止不可過也凡吐時先以布繫腰腹於無風處空心或半空心時得天氣淸朗爲妙如風痰急病及傷食者不拘以吐爲度如不吐含砂糖一塊下藥涎出不損人此皆自吐之法不用手探但藥但湯皆可吐雖雜病但宜升提其氣便吐通用防風山梔川芎桔梗蘆人參蘆茶芽生薑韭汁之類加入二陳湯中吐之妙
瓜蒂散
治寒邪不在表亦不在裏而在胸中半表之分故證如桂枝但頭不疼項不强寸脈微浮或大胸中痞鞭痰涎壅盛氣上衝咽不得息或憹懊煩躁不得眠不經汗下謂之實煩宜用如諸亡血及諸虛家不可用
瓜蒂赤小豆各五分爲末用豆豉煎湯調服或以鹽湯一二碗頓服服後宜臥片時欲吐且忍之良久用指探之隨吐得快乃止如不吐飮熱湯一碗以助藥力如服藥過多者飮水解之未吐次日又服之
梔豉湯
治太陰病在胸膈脈大多痰及汗吐下後虛煩發躁不得眠甚則反覆顚倒心中懊憹及身熱不去心中結痛或按之軟者又治陽明證下後外有熱手足溫不結胸心中懊憹飢不能食但頭汗等證
山梔四枚豆豉六錢水煎服得吐卽止經曰酸苦湧泄爲陰其高者越之胸中痞鞕越以瓜豉之苦在上者湧之痰涎壅盛湧以赤豆之酸但瓜蒂性猛不如梔豉湯更妙梔豉之苦寒更入酸虀水少許以吐胸中之邪如表熱加柴胡痞滿加黃連傷食加山査神麯便閉加大黃但病人微溏者不可服裏虛而寒在下也經云先泄而後生他病者治其本必且調之後乃治其他治痰火於此而悟焉其神乎凡方以梔子爲主者皆自梔豉湯而變之也
下
凡下積聚癲狂須五鼓或平旦空心服藥傷寒潮熱不納飮食者巳時以後尤好故曰下無太晩下不厭晩雜病皆同如不可通用蜜導法凡下藥用湯勝丸水凈萬物故也一服中病卽止不必盡劑通三五次後以稀粥止之
大承氣湯
治陽明病脈實身重汗出不惡寒譫語煩躁五六日不大便臍腹脹滿硬痛煩渴而喘手足心幷腋下濈濈汗出少陰口燥咽乾晡熱胃熱當消穀引飮今反不能食者內必有燥屎若能食者但便硬耳又脈滑而數者有宿食凡病大熱大實大滿者宜
大黃厚朴芒硝枳實各二錢半水一盞先煎枳朴減三分下大黃煎二三沸去渣下芒硝煎一二沸溫服得利卽止未利再服其大黃須用酒煨若生用峻下則必爲邪熱於至高之分是以愈後多患頭目等疾
活人大全云裏證脈沈宜急下者大承氣湯主之肝之裏見證者加柴胡黃芩心之裏見證者加黃連麥門冬脾之裏見證者加白芍生地肺之裏見證者加黃芩石羔腎之裏見證者加知母黃柏
小承氣湯
治裏證已見三四臍腹脹滿而不甚堅硬或胸滿潮熱不惡寒狂言而喘視其病之小熱小實小滿者宜大黃五錢厚朴枳實各二錢煎服同前得利卽止活人大全云裏證脈浮宜緩下者小承氣湯主之肝之裏見證者加柴胡連翹心之裏見證者加赤茯木通脾之裏見證者加葛根炒山梔肺之裏見證者加連翹黃芩腎之裏見證者加滑石黃柏
調胃承氣湯
治傷寒二三日不解蒸蒸熱而不滿腹如仰瓦腹中轉失氣必有燥屎及太陽邪熱入於陽明裏之裏故不惡寒反惡熱大便硬小便赤譫語而嘔日晡潮熱狂斑煩亂脈來洪實者宜大黃四錢芒硝三錢甘草一錢煎服同前如發狂走罵者陰不足也宜加當歸經曰微者逆之順者從之是也
方意承者順也本草云通可去滯瀉可去壅塞而不利閉而不通可以蕩滌使正氣得以順暢是以承氣名之經曰燥淫所勝以苦下之熱淫所勝治以鹹寒又曰燥淫於內治以苦溫是以三承氣湯宜分三焦受病而用之若三焦傷者痞滿燥實堅俱全是以大承氣湯用大黃枳實之苦泄滿實以滌熱厚朴之苦溫消痞下氣芒硝之鹹寒潤燥軟堅上焦傷者有痞滿實而無燥堅是以小承氣湯用枳朴除痞滿大黃泄實熱不用芒硝因不甚燥恐傷下焦血分眞陰謂不伐其根也中焦傷者無痞滿而有燥實堅是以調胃承氣湯用甘草和中芒硝潤燥大黃泄實不用枳朴恐傷上焦虛無之氣
三一承氣湯
治傷寒雜病內外所傷一切風熱風痰濕熱燥熱入裏之深大小便閉或産難死胎不下小兒斑疹黑陷等證卽大承氣湯加甘草五錢生姜三片又能治肝經王莖中痛故曰肝苦急急食甘以緩之故加甘草以調其中河間得之於仲景也
陶氏六一順氣湯
治傷寒熱邪傳裏大便結實口燥咽乾怕熱譫語揭衣狂妄揚手擲足斑黃陽厥潮熱自汗胸腹滿硬遶臍疼痛等證是以代大小調胃三一承氣大柴胡大陷胸等湯之神方也大黃枳實厚朴芒硝柴胡黃芩芍藥甘草煎法如前臨熟入鐵淬水三匙調服立效取鐵性沈重最能墜熱開結故也凡大柴胡湯脾約丸生地芩連湯之類皆自承氣而變之也
滲
傷寒表證忌滲惟熱近裏未可通利者宜
猪苓湯
治陽明病上焦熱脈浮發熱中焦熱渴欲飮水下焦熱小便不利三焦俱熱宜使熱邪從小便出兼治少陰挾熱下利咳而嘔渴心煩不得眠先嘔後渴頭痛身痛胃燥及秋疫發黃等證惟溺多而渴者不可服
猪苓茯苓阿膠滑石澤瀉各一錢水煎去渣臨熟入阿膠煎洋乃服方意以茯苓之甘以行小便澤瀉之鹹以瀉伏水滑石阿膠之滑以利水道
五苓散
治太陽病初無熱但狂言躁躁不安精采與人不相當及汗後胃中乾燥不得眠尿赤微煩作渴惟上焦微煩邪猶在表惟渴則入裏熱未成實不能消水停蓄不散或傷寒下早心下痞滿不痛或太陽少陽同病及中暍霍亂煩躁中濕關節疼痛濕痺小便不利大便反快等證
猪苓茯苓白朮澤瀉各一錢半肉桂五分爲末每二錢白湯調服生津液和表裏如無熱煩躁狂言者服後以指探吐方意以傷寒發熱而煩六七日不解脈浮者邪在表也或汗後亡津胃乾煩躁不眠不能食但渴欲飮水者邪在裏也然上焦虛躁或飮水不散而反吐出爲水逆證或飮水雖多而小便不利者皆裏熱未實不能化水故耳是以用白朮茯苓猪苓之甘潤虛躁而利津液澤瀉之鹹以瀉伏水肉桂之辛甘以和肌表經曰甘甚反淡甘緩而淡滲淡味滲泄爲陽鹹味湧泄爲陰辛甘發散爲陽是也加減法陽證去桂熱服令汗出卽愈陰證加附子溫熱病加甘草瘀熱發黃加茵陳頭目痛加川芎葱白咳嗽加五味子熱吐加半夏熱瀉合小柴胡湯加黃連狂言亂語加辰砂小便閉加瞿麥滑石大便難加黃芩勞復加桔梗水氣加葶藶發虛熱加參芪麥門冬以分陰陽腹痛加木香氣塊加三稜莪朮鼻衄加茅花尿血加山梔身痛加蒼朮煩躁去桂加人參心煩不眠加阿膠
陶氏五苓散
卽五苓散用桂枝加甘草滑石山梔燈心臨熟入鹽一字調服如中濕身目黃加茵陳水結胸加燈心木通凡導赤八正散之類皆自此二方而變化之也
和解
和其內熱解其外邪傷寒方之王道也
小柴胡湯
又名三禁湯禁發汗利大小便者宜此本治少陽半表裏證頭痛項强耳前後腫或聾筋脈拘急身疼脇痛寒熱往來或嘔或渴或咳或悸胸膈痞滿煩悶硬痛或汗下前後不解及瘟疫兩感太陽陽明初證不敢汗吐與下過經不解熱入血室等證雜病蒸熱肌體羸瘦爲用最多但其間有五證尤爲的當傷寒五六日胸滿心煩喜嘔身熱心中咳逆不欲食或嘔或不嘔者一可服若因渴欲飮水者不可服寒熱往來而心悸者二可服脇下滿硬而痛耳聾胸痞小便不利或渴或不渴者三可服發潮熱者四可服瘥後發熱者五可服要知無熱證者不可服爲藥性頗寒耳柴胡三錢黃芩二錢人參一錢半夏一錢甘草四分姜三片棗二枚水煎去渣澄淸溫服則能入膽此方內有柴胡半夏能利能汗以解半表裏之邪然本氣分藥也而血病每用之者以柴芩專能調血故也況傷寒日稍久不解者熱必傷血故表惡寒發熱而裏未實者加桂以溫血表熱而裏又燥渴糞硬者加大黃以淸血胸中煩而不嘔去半夏人參加瓜蔞仁渴者去半夏加人參瓜蔞根腹痛去芩加芍藥脇下痞悶去棗加牡蠣枳實脇痛加靑皮未經下而心中飽悶加枳梗心悸小便不利去芩加茯苓不渴外有微熱去參加桂咳嗽去參棗加五味子炮乾姜嘔加姜汁竹茹虛煩加竹葉粳米鼻衄加生地茅花痰盛或喘加桑白皮烏梅熱盛錯語不眠加山梔黃連黃柏少陽陽明合病口燥目疼加芍藥乾葛壞證加鱉甲過經不解晡熱已而微利加芒硝自汗惡熱譫語煩渴去半夏合白虎湯自汗惡風腹痛或寒多熱少脈弱去芩合桂枝湯血虛發夜熱合四物湯去芎加麥門冬舌乾口燥去半夏加天花粉或貝母齒燥無津液加石羔脈弦虛無力先因房勞夢遺感寒或病後血氣未固以致咳嗽吐痰晝輕夜重發熱不止合四物湯去芎加麥門冬知母黃柏脈弦虛無力或浮散發熱煩躁口渴不飮水此爲虛熱去半夏黃芩合生脈散熱入血室小腹痛晝明夜昏妄見或寒熱不定似瘧合四物湯加牡丹皮男子熱入血室加生地婦人熱入血室加當歸紅花
陶氏小柴胡湯
卽小柴胡湯加陳皮芍藥川芎臨熟入生艾汁三匙調服治法加減亦同
和解散
尋常感冒用此等分柴胡二錢黃芩人參半夏甘草各一錢姜三片棗二枚水煎服如嘔逆倍生姜加陳皮頭痛加羗活防風寒熱間作加桂枝中暑發熱頭痛加黃連春溫時行加生地升麻溫瘧加常山檳榔
火邪湯
卽小柴胡湯加黑豆一撮煎服治火邪諸證
大柴胡湯
專治少陽病或因發汗利小便轉屬陽明此爲少陽陽明蓋少陽變證陽明故以小柴變爲大柴胡兼治裏證內熱目不了了睛不和口渴煩躁黃斑狂妄譫語大便堅閉小便赤澁繞臍刺痛脈洪數沈實身熱不惡寒反惡熱及老人素虛或過經不解熱未除或下後仍發潮熱或腹中餘垢欠凈胸中脹滿而潮者最穩若身體疼痛是表未解不可服之
柴胡三錢黃芩芍藥枳殼各一錢半夏一錢半大黃三錢壯實者倍之怯弱者減之姜三片棗二枚水煎臨熟入大黃煎二三沸溫服取通快則止未利再服經曰熱淫於內以苦發之柴芩之苦以發傳經之熱裏不足者以甘緩之參草之甘以緩中和之氣邪半入裏則裏氣逆而嘔半夏之辛以散之邪半在表則榮衛爭爲寒熱姜棗之辛甘以和之此小柴胡治半表裏證也經曰酸苦湧泄爲陰是以大柴胡湯用枳芍之酸大黃之苦以泄上滿除中熱去參草之甘者恐補中也仍用柴芩半夏姜棗者邪未全入於裏也
加減法
昏亂譫語加黃連山梔痞滿加枳梗厚朴舌胎黃赤口燥渴飮水加瓜蔞仁夏月熱病煩躁脈洪大加知母麥門冬石羔發斑加生地牡丹皮玄參發黃加茵陳黃柏鼻衄加犀角大便不通加芒硝
白虎湯
白虎西方之神應秋而歸於肺故夏近秋令中暑煩渴妙藥主治傷寒汗後脈洪大而渴中外俱熱未全入裏宜此和解或吐下後邪未除熱結在裏心胸煩渴甚欲飮水自汗不惡寒反惡熱大便不閉及三陽合病頭痛面垢譫語遺尿身重難以轉側一切時氣瘟疫雜病胃熱咳嗽發斑及小兒瘡疱癮疹伏熱等證
知母二錢石羔五錢熱甚七錢甘草六錢粳米小半合水煎溫服方意以脈浮爲在表兼滑爲在裏表有熱裏有寒宜知母石羔之苦甘以解內外之邪熱熱則傷氣宜粳米甘草之甘緩以益氣經曰熱淫所勝佐以苦甘是也或問白虎性寒熱病裏虛誤服多成結胸夏月陰盛體薄忌之百問云太陽病汗後脈洪大者宜此云裏寒者傷寒邪未入府言寒已入府言熱非寒冷之寒與瓜蒂散客寒上焦例同如虛煩甚加麥門冬裏熱大渴煩躁表熱微惡寒脈浮竝加人參尺寸俱長而疾自汗大出身表如氷乃陽明傳少陰宜加桂枝虛煩譫語小便淋澁起臥不安加山梔
陶氏白虎湯
卽白虎湯加人參麥門冬五味子山梔姜棗竹葉煎服治法同上如心煩加竹茹大渴心煩背惡寒去山梔加天花粉凡黃芩湯解毒湯麥門冬湯一切平和淸解之劑皆自此三方而變化之也
抑論無汗煩躁而脈浮緊者可服靑龍無汗喜渴而脈單浮者勿投白虎陽明自汗引飮則五苓散未可輕進太陽自汗溺數則桂枝湯不可妄與其故何哉蓋人身以氣液爲主在外則爲正汗以養皮毛而不躁在內則爲津液以和胃口而不渴在下則爲小便而不澁是以三者恒宜相固而不相傷也小便數則津下脫矣豈宜桂枝重發其汗陽明汗多津外泄矣豈宜五苓復內滲其小便白虎之名義甚可畏者性甚寒凉無汗脈浮表未全解猶宜柴胡解肌之藥豈可純以裏寒藥治之耶無汗而不煩躁者麻黃湯有汗而煩躁者桂枝湯惟無汗而煩躁者而後可靑龍湯以加石羔性緩對麻黃而言故有是善名也噫用之當者朝大黃暮附子不爲悖也用之不當小柴雖稍平和亦貽害也用藥者可不知古人立方之意乎
陰證
溫補
溫其中補其虛素體虛裏寒及汗吐下後暴虛寒者用之中病卽止
理中湯
治太陰腹痛自利不渴脈沈無力手足或溫或冷及蛔厥霍亂等證人參白朮乾姜各二錢甘草一錢半水煎溫服如作丸以前三味俱用五錢甘草三錢爲末蜜丸彈子大每一丸白湯化下大便澁者用丸利者用湯方意以乾姜之辛溫胃散寒參朮甘草之甘緩脾氣調中經曰脾欲緩急食甘以緩之又曰寒淫於內平以辛熱是也如寒甚腹痛拘急四肢逆冷加附子臍下動氣欲作奔豚去朮加肉桂吐多去朮加生姜下多還用朮悸者加茯苓渴者倍白朮腹痛裏虛倍人參寒者倍乾姜胃虛則氣壅腹滿去朮加附子嘔吐不止減甘草加姜汁吐蛔去甘草加烏梅𩚚逆加丁香杮蒂噦逆加木香霍亂轉筋加石羔寒濕發黃加茵陳肺弱泄不止溺不利倍參朮合五苓散內虛腹痛合小建中湯
陶氏理中湯
卽前方加肉桂陳皮茯苓薑棗煎臨服入炒陳壁土一匙以助胃氣治法同上如厥陰消渴氣上衝心飢不欲食食卽吐蛔腹痛便實加大黃蜜少許利之腹濡滿時減者去甘草嘔吐加半夏薑汁踡臥沈重利不止及利後身體痛加附子自利腹痛加木香磨姜汁
治中湯
治太陰傷寒手足溫自利不渴咽乾腹滿痞悶時痛脈沈細及食積頭痛發熱惡寒身體不痛等證卽理中湯加靑皮陳皮等分水煎服
小建中湯
治傷寒陽脈濇陰脈弦法當腹中急痛有汗及少陰惡寒手足踡而溫凡傷寒初起及過經當汗吐下尺脈遲者宜先服此又治傷寒二三日心悸而煩及諸汗不止等證
白芍五錢肉桂三錢甘草二錢飴糖半盞姜五片棗四枚水煎去渣入飴糖烊化溫服如便溏或嘔者去飴糖經曰建中者建脾也脾欲緩急食甘以緩之飴棗甘草之甘以緩中辛潤散也榮衛不足潤而散之桂枝生姜之辛以行榮衛酸收泄也正氣虛弱收而行之芍藥之酸以收正氣悸者氣虛也煩者血虛也以氣血內虛與小建中湯先建其裏
玄武湯
見賦三白湯人參三白湯辛黃三白湯凡方中以三白爲主者皆自此方而變化之也
四逆湯
治直中陰證初病無頭疼無身熱無渴怕寒振慄踡臥沈重欲寐脈來沈遲無力或無及太陰腹痛自利不渴手足厥冷指甲脣靑嘔吐涎沫或少陰下利淸糓或咳或悸裏寒外熱脈微欲絶發躁身反不惡寒面赤腹痛或乾嘔咽痛或嘔吐𩚚逆或利止脈不出者此爲陰甚於內格陽於外不相通也急宜此湯散陰通陽又傷寒表證誤下自利不止或表證未除而下利不止急宜此湯救裏凡三陰脈遲身痛竝用陰毒要藥也
乾姜五錢附子生二錢半甘草一兩水煎溫服方意以甘草姜附相合辛甘大熱之劑散陰復陽經曰寒淫於內治以甘熱又曰寒淫所勝平以辛熱是也如利止脈不出加人參無脈加猪膽汁面赤加連鬚葱白腹痛加芍藥陰毒心硬肢冷加麝香皁莢少許
陶氏四逆湯
卽四逆湯加人參白朮茯苓陳皮半夏肉桂五味子姜煎臨熟入麝三釐調服中病手足溫和卽止治法同上如嘔吐涎沫或小腹痛加鹽炒吳萸嘔吐不止加姜汁瀉不止加升麻黃芪咽痛加桔梗
當歸四逆湯
治厥陰病氣弱手足厥逆小腹疼痛或嘔噦或囊縮血虛則脈細欲絶亦陰毒要藥也
當歸芍藥各二錢肉桂一錢半細辛通草甘草各一錢姜五片棗二枚水煎溫服經曰脈者血之府也諸血皆屬於心通脈者必先補心益血苦先入心當歸之苦以助心血心苦緩急食甘以緩之通草甘棗之甘以緩陰血如素有寒氣加吳萸倍生姜寒甚加附子脈不至加人參
三味參萸湯
治厥陰病乾嘔吐涎頭痛甚極及少陰吐利手足逆冷煩躁欲死陽明食糓欲嘔得湯反劇屬上焦寒等證尤妙
吳萸三錢人參二錢生姜四錢棗二枚水煎溫服經曰寒淫於內治以甘熱佐以苦辛吳萸生薑之辛以溫胃人參大棗之甘以緩脾如陰逆厥冷脣靑面黑舌卷卵縮加附子細辛
十全大補湯十四味建中湯一切峻補之劑皆自理中建中四逆等湯而變化之也
灸甘草湯
治傷寒脈代結心動悸甘草三錢人參二錢二分生地桂枝麻仁麥門冬各二錢半阿膠二錢姜三片棗二枚酒七分水一盞三分煎至三分服方意以脈代結者血氣虛弱不能相續也心動悸者眞氣虛也是用參草大棗之甘以補不足桂姜之辛以益正氣本草云補可去弱是也麻仁阿膠生地門冬之甘以潤經益血復脈通心經曰津耗散則爲枯五臟痿當榮衛涸溫劑所以潤之也
單甘草湯滋陰降火湯補陰丸生脈散補中益氣湯一切滋補之劑皆自此方而變化之也
東垣李先生內傷纂要
內傷
飢飽勞役飮食積聚
內外傷辨
人身以胃氣爲主凡言陽氣元氣糓氣榮氣淸氣衛氣春升之氣皆胃氣之別名耳脾胃一傷中氣不足糓氣不能上行以滋養心肺乃下流而承肝腎註痿厥氣逆之漸也腎受脾濕閉塞其下致腎間陰火上衝心肺心肺者天之氣是無形之氣受病故飮食勞役失節爲內傷不足之證肝腎者地之氣是有形之質受病故風寒邪侵筋骨註風傷肝筋寒傷腎骨爲外傷有餘之證
經曰天之邪氣感則害人五臟水糓寒熱感則害人六腑又曰犯賊風虛邪者陽受之飮食不節起居不時者陰受之陽受之則入六腑陰受之則入五臟兩說似反而實不反也蓋內外之傷臟腑皆嘗受之但隨其所從所發之處而爲病耳經曰東風入肝西風入肺南心北腎西南則舍於脾觀此則天之邪氣固傷五臟矣然虛邪中人從皮膚而入絡脈而經而輸伏衝之脈以至於腸胃又曰東北風傷人內舍於大腸西北舍於小腸東南舍於胃則天之邪氣又豈不傷六腑乎經曰飮食自倍腸胃乃傷則水糓寒熱固傷六腑矣又曰形寒飮冷傷肺飮食勞倦傷脾亦未嘗不傷五臟也至於地濕亦未必專害皮肉筋脈而不能害臟腑邪氣水糓亦未必專害臟腑而不能害皮肉筋脈也但以邪氣無形臟主藏精氣故以類相從而多傷臟水穀有形腑主傳化物故因其所由而多傷腑濕氣浸潤其性緩慢故從下而上從淺而深而多傷於皮肉筋脈耳孰謂濕氣全無及於臟腑之理哉觀此則知傷寒溫暑內傷雜病陰陽虛實之理一而已矣仲景東垣丹溪河間又豈有優劣哉
有餘者瀉不足者補補瀉一差生死立判
其所以疑而似者爲百病皆起於惡寒惡風發熱頭疼等證
雜病亦有六經所見之證外科亦然所以世俗混而無別
其最易辨者傷寒惡寒猛火不除內傷惡寒註元氣下流心肺無所稟受皮膚間無陽以護但見風寒便惡非常常有之無間斷也稍就溫煖卽止
傷風惡風不耐一切風寒內傷惡風偏惡些少賊風註避居密室則不惡矣
外傷惡熱無有休歇日晡轉劇直待汗下方退內傷發熱亦似傷寒及中暍之證但煩躁時止時作或自袒裸亦便淸凉
凡體弱食少過勞及常齋胃薄之人因勞役得疾皆與陽明中暍相似誤服白虎必死但中暍日晡熱甚或作譫語內傷日晡病減爲陽明氣旺故耳
外傷筋骨疼痛不自支持便著床枕內傷倦怠有似傷寒及中濕之證但四肢不收無力嗜臥而已間有脾爲熱承則骨消筋緩亦非得病卽顯是證
內傷寒熱間作而不齊
或因口吸風寒之氣鬱其陰火使咽膈不通其吸入之氣欲入也爲膈上衝脈之火所拒使陰氣不得入其胸中之氣爲外風寒所遏而不得伸令人口開眼瞪極則聲發於內氣不能上下塞於咽中而氣欲絶又或因噦因嘔因吐而燥熱發必有所因方有此證其表虛惡風寒之證復見矣表虛之弱爲陰火所承燥發須臾而過其表虛無陽不任風寒復見矣是表虛無陽常常有之其燥熱則間而有之此二者不齊燥作寒已寒作燥已非如外傷之寒熱齊作無有間斷也
外傷寒熱齊作而不間
內傷頭痛時止時作外傷頭痛非發散直傳入裏方罷然豈特初證似太陽可辨哉
內傷則元氣不足神思昏怠語言倦懶先重而後輕外傷則邪氣有餘神思猛壯語言强健先輕而後重
內傷則手心熱而手背不熱外傷則手背熱而手心不熱內傷邪在血脈中有餘則不渴註：間有渴者心火剋肺乃傷之重者也外傷邪氣傳裏則大渴
內傷證顯在口雖食亦不知味多唾涎沫鼻息不調或有淸涕外傷證顯在鼻傷寒鼻塞傷風流涕雖不能食而亦知味
內傷氣口脈大外傷人迎浮緊
外感風寒則人迎脈緩或緊而大於氣口一倍或兩三倍內傷飮食則氣口脈大於人迎一倍傷之重者過在少陰則兩倍太陰則三倍此內傷飮食之脈若勞役過甚心脈變見於氣口是心火刑肺其肝木挾心火之勢亦來薄肺故氣口脈急大而數時一代而澁也澁者肺之本脈代者元氣不相接脾胃不及之脈洪大而數者心脈刑肺也急者肝木挾心火而反尅肺金也若不甚勞役惟右關脈數而獨大於五脈數中顯緩時一代也如飮食不節寒暑失所則先右關胃脈損弱甚則隱而不見惟內顯脾脈之大數微緩時一代也宿食不消則獨右關脈沈而滑
若顯內證多者則是內傷重而外感輕宜以補養爲先若顯外證多者則是外感重而內傷輕宜以發散爲急此醫之大關鍵也奈何業者不學妄行凡病莫分內外專以發散爲先實實虛虛可勝嘆哉
內傷辨新纂
內傷勞倦飮食之證固與風寒暑濕之病不同矣然勞倦傷與飮食傷又豈無可辨者哉
以勞倦言之經云陰虛生內熱又云有所勞倦形氣衰少糓氣不盛上焦不行下脘不通胃氣熱薰胸中故內熱此內傷之原也
然人身陰陽有以表裏言者有以上下之分言者有以升降呼吸之氣言者
此所謂陰虛之陰
蓋勞過則氣化爲火水糓之味因而少入是故陽愈盛陰愈衰也
蓋指身中之陰氣與水糓之味耳
夫勞倦飮食損傷氣分旣有陰氣陽氣之分則思慮色欲損傷血分又豈無有陰血陽血之異乎以此見血陰氣陽者分陰分陽之義也氣血各自有陰陽者陰陽互爲其根之理也大法陽氣虛者宜桂附兼參附峻補陰氣虛者參朮甘草緩而益之陰分血虛者生地玄參龜板知母黃柏補之陽分血虛者茯苓參歸遠志之類補之論至於此東垣丹溪之功大矣哉
或以下焦陰分爲言或以腎水眞陰爲言皆非也
夫有所勞倦者過動屬火也形氣衰少者壯火食氣也糓氣不盛者勞傷元氣則少食而氣衰也上焦不行者淸陽不升也下脘不通者濁陰不降也
夫胃受水糓惟陽升陰降而後變化出入以滋榮一身今胃不善納而氣衰少則淸無升濁無降矣故曰上焦不行下脘不通然非謂絶不行不通也但比之平人則謂之不行不通耳上不行下不通則鬱矣鬱則少火皆成壯火而胃居上焦下脘兩者之間故胃氣熱熱則上炎故薰胸中而爲內熱也
內傷始病熱中末傳寒中陰盛生寒中多因調治差誤或妄下之所致遇寒則四肢厥冷心胃絞痛冷汗自出乃腎之脾胃虛也宜辛熱溫藥理中下二焦
勞則氣耗氣短喘且汗出內外皆越故氣耗矣氣耗則火旺火旺則承其脾土脾主四肢煩熱無力懶於語言動作喘乏表熱或表虛惡寒心煩不眠
勞役初病少食小便赤黃大便或閉或結或虛坐只見些少白膿時有下氣或泄白或黃如糜苦心下痞塞或加胃脘當心而痛如刀割之狀有時上支兩脇痛必臍下相火上行使陽明經氣逆胸中甚則高喘但每互出不倂作與外感異耳
宜安心靜養
心之意卽眞土意慮不寧則脾勞矣
以甘寒瀉其熱火以酸味收其散氣以甘溫補其中經言勞者溫之損者益之是也
平人脈大爲勞脈極虛亦爲勞夫勞之爲病其脈浮大手足煩熱春夏劇秋冬差脈大者熱邪也極虛者氣損也春夏劇者時助邪也秋冬差者時勝邪也以建中補中治之亦溫之之意也經曰溫能除大熱是也
雖然勞倦亦有二焉勞力純乎傷氣而無汗者補中益氣之旨也
夫脾胃虛者因飮食勞倦心火亢甚而承其土位其次肺氣受邪須用黃芪最多人參甘草次之脾胃一虛肺氣先絶故用黃芪以益皮毛而閉腠理不令自汗上喘氣短損其元氣人參以補之心火承脾灸甘草之甘溫以瀉火熱而補脾胃中元氣若脾胃急痛腹中急縮者宜多用之經曰急者緩之白朮苦甘溫除胃中熱利腰臍間血胃中淸氣在下升麻柴胡以引之引黃芪甘草甘溫之氣味上升能補衛氣之散解而實其表也又緩帶脈之縮急二味苦平味之薄者陰中之陽引淸氣上升也氣亂於胸中爲淸濁相干用陳皮以理之又能助陽氣之升以散滯氣助諸甘辛爲用也脾胃氣虛不能升浮爲陰傷其生發之氣榮血大虧營氣不榮陰火熾盛是血中伏火日漸煎熬氣血日減心主血血減則心無所養致使心亂而煩病名曰悗悗者心惑而煩悶不安也故加辛甘微溫之劑生陽氣陽旺則能生陰血更以當歸和之傷之重者一日連進二服得陰陽和而汗自出病可已矣然非發散之謂也
勞心兼傷乎血而有汗者黃芪建中之義心力俱勞氣血俱傷者雙和散之所由名也
凡諸益氣湯保元湯之類皆自補中建中而推之也凡歸脾湯養心湯及節齋新立二方之類皆自雙和而推之也
又房勞傷腎證與勞倦相似
均一內傷發熱證也勞倦因陽氣之下陷宜補其氣以升提之房勞因陽火之上升宜滋其陰以降下之一升一降逈然不同矣詳發熱
七情動氣脈與飮食無二
蓋飮食七情俱能閉塞三焦薰蒸肺胃淸道肺爲氣主由是而失其宣化之常所以氣口獨緊且盛其證嘔泄痞滿腹痛亦太相似但傷食惡食七情雖作飽亦不惡食臨時消息問察
俱不可不細辨之茲述其略尙當於各類融會而貫通之可也
以飮食傷者言之經云因而大飮則氣逆因而飽食筋脈橫解則腸澼爲痔蓋飮者無形之氣傷之則宜發汗利小便使上下分消其濕解醒湯五苓散之類是也
酒之氣味俱陽若以大熱大寒之藥下之是無形之氣受傷而反下有形陰血致損眞水陽毒太旺愈增陰火衝上元氣消亡七神何依雖不卽死而虛損之病成矣所以酒疸不許下下之久久成黑疸蓋以此也
食者有形之物傷之則宜損其糓其次莫若消導丁香爛飯丸枳朮丸之類主之稍重則攻化三稜消積丸木香見睍丸之類主之尤重者則或吐或下瓜蒂散備急丸之類主之此大法也
條分縷析其間有失飢傷飽而無停滯者或飮食不調之後加之勞力或勞力過度之後繼以不調皆謂之不足而當補益者也有自己喜食或與人鬪食而停滯者此爲有餘而當消導者也又有傷生冷硬物者有傷辛辣熱物者或熱物多而寒物少或寒物多而熱物少或先食熱物而後食冷物以致前食熱物亦不消化所傷之不同如此安可以執一乎
況人之氣稟盛衰每每相反有物滯氣傷必補益消導兼行者有物暫滯而氣不甚傷宜消導獨行不須補益者有旣停滯而復自化不須消導但當補益或亦不須補益者潔古東垣枳朮丸之類雖曰消導固有補益之意存乎其間
方以白朮甘苦溫甘溫補脾之元氣苦味除胃中之濕熱利腰臍間血故先補脾胃之弱過於枳實剋化之藥一倍枳實味苦寒泄心下之痞悶消化胃中所傷此藥下胃其所傷不能卽去須待一兩時辰許則消化是先補其虛而後化其所傷則不峻利矣荷葉中空象震震者動也人感之生足少陽甲膽者風也生化萬物之根蒂也內經云立端於始序則不愆人之飮食入胃營氣上行卽少陽甲膽之氣也其手少陽三焦經之司胃氣糓氣元氣甲膽上升之氣一也荷葉空靑而象風木食藥感此氣之化胃氣何由不上升乎更以燒飯和藥與白朮協力滋養令胃厚再不至內傷若傷熱用丁香巴豆熱藥傷冷用大黃牽牛寒藥不但遺留藥毒重瀉元氣又且飮食傷中焦而反瀉上焦淸氣暗損人壽不得終其天年但人不自覺耳
其他如木香分氣丸導氣枳實丸大枳殼丸之類雖無補益然施之於物暫滯氣不甚傷者豈不可哉但不宜視爲通行之藥爾且所滯之物非枳朮丸之力所能去者亦安可泥於消導而弗之變乎故備急丸瓜蒂散等之推逐者亦未嘗委之而弗用也故善用兵者攻亦當守亦當不善者則宜攻而守宜守而攻其敗也非兵之罪用兵者之罪耳觀乎此則知消導補益推逐之理矣
籲均一內傷也勞倦不足一而已矣飮食有有餘不足之分焉誤用補益則甘溫助濕生痰變生嘔瀉脹滿危證誤用推逐重傷元氣脫下而死利害匪輕如此故妄綴之爲內傷辨
脾胃虛實傳變論
經曰胃大腸小腸三焦膀胱五者天氣之所生也其氣象天故瀉而不藏九竅者五臟之所主然必得胃氣乃能通利胃氣一虛口目耳鼻俱爲之病其身熱頭痛耳鳴目眩沈重爲熱所傷元氣故也陽氣最惡煩勞順之則固惟脾胃和則糓氣上升爲春夏令行而人壽脾胃不和則糓氣下流爲收藏令行而人夭凡十一臟皆取決於膽膽氣升則餘臟從之膽氣不升則飱泄腸澼天食人以五氣地食人以五味味藏於胃以養五氣氣或乖錯形何以存故諸病從脾胃而生明矣
姑以勝衰者言之胃中元氣盛則能食不傷過時不飢脾胃俱旺則能食而肥脾胃俱虛則不能食而瘦或少食而肥雖肥而四肢不擧蓋脾實而邪氣盛也又有善食而瘦者胃伏火邪於氣分則能食脾虛則肌肉削故面熱者胃病也胃病則脾無所稟受故亦從而病焉
脾病則下流承腎土剋水令人骨髓空虛乏力足不能履地是陰氣重疊陰盛陽虛汗之則愈下之則死然非正發汗也用辛甘之藥滋胃當升當浮使生長之氣旺以助陽耳
夫胃病其脈緩脾病其脈遲若火承土位其脈洪緩更有身熱心中不快之證此陽氣衰弱當從升降浮沈補瀉法中用藥
詳後用藥法象蓋治病不達升降浮沈之理雖愈亦幸耳昔有病脾胃久衰視聽半失淫雨陰寒踰月不止泄利體重肢節痛大便泄下小便閉若用淡滲之劑病雖卽已降之又降是益其陰而重竭其陽精神愈短故必用升陽藥以羗活獨活柴胡升麻各一錢防風甘草五分水煎稍熱服陽氣升騰而疾去矣
又有脾胃虛損目疾時作身面目睛俱黃小便或黃或白大便不調食少氣短怠惰醫以瀉肝散下數行而前疾愈甚適當暑雨素有黃證所以增劇也因立淸神益氣湯治之茯苓升麻各二分澤瀉蒼朮防風各三分生姜四分此數藥能走經除濕熱而不守故不瀉本臟肺與脾胃本中氣之虛弱靑皮一分生甘草白芍白朮各二分人參五分此數藥能守本而不走經不走經者不滋經絡中之邪守者能補臟之元氣黃柏一分麥門冬人參各二分五味子三分此藥去時令浮熱濕熱水煎空心熱服而愈擧此二者以爲證佐
如脈緩病怠惰嗜臥四肢不收或大便泄瀉此濕勝也從平胃散若脈弦氣弱自汗四肢發熱泄瀉毛枯髮落從黃芪建中湯
苟脈緩而用建中脈弦而用平胃則誤矣
脈虛血弱摘四物湯一二味脈弱氣短摘四君子湯一二味或小便赤黃從五苓散去桂摘一二味俱以本證中加之如妨悶此非腹脹乃散而不收可加芍藥收之
中焦用芍藥則脾中升陽使肝膽之邪不敢犯如腹中窄狹及縮急者去之及諸澁酸藥亦不可用
腹痛者加甘草白芍稼穡作甘甘者己也曲直作酸酸者甲也甲己化土此仲景之妙也
五苓散治渴而小便不利無惡寒者不可用桂不渴而小便自利妄見妄聞乃瘀血證用炒黃柏知母心臟熱而竅不利者導赤散或虛坐而大便不得者皆血虛也血虛則裏急或血氣虛弱而目睛痛者皆加當歸身調理脾胃於此五藥中加減無不應驗然終不能使人完復
內傷以脾胃虛敗爲甚酒色次之凡虛損脾胃盛者易復脾胃弱者只可半愈故農樵終歲勞苦而不成傷能納能化脾胃盛耳
後或有因而再至者亦由督任衝三脈陰火爲邪胃氣虛弱之所致也法須依證加減如執方療病非素問之旨也
經云至而不至是爲不及所勝妄行所生受病所不勝承之也至而不至者謂從後來者爲虛邪心與小腸承脾胃也脈見浮大而弦病或四肢煩躁口苦舌乾咽乾蓋心主火小腸主熱火熱承土濕熱相合故煩躁悶亂四肢脾胃之末也火承之故發熱飮食勞役所傷以致脾胃虛弱乃血所生病主口中津液不行故口乾咽乾也
心之神乃眞氣之別名今七神離形而脈中唯有火矣善治斯疾惟使心無凝滯人或逢喜事或天氣暄和或食滋味或眼前見可愛事則慧然無病矣蓋胃中元氣得舒伸故也
忌用五苓散亡津液宜補其母於心與小腸中以補脾胃之根蒂甘溫白朮爲主苦寒黃連爲使酸味芍藥爲之臣佐以其心苦緩急食酸以收之
此治心火不能生土是爲不及
火旺則肺金受邪金虛則以酸補之次以甘溫甘寒芩連知柏生地之類之劑於脾胃中瀉心火之亢盛是治其本也
火盛承脾亦爲不及心火者陰火也起於下焦其系繫於心心不主令相火代之相火下焦包絡之火元氣之賊也火與元氣不兩立一勝則一負如脈見洪大而煩渴氣喘是火大旺而氣大衰也陰火說自東垣乃發素問之未發者也
所勝妄行者言心火旺能令母實母者肝木也木旺則挾火而妄行故脾胃先受之或身體沈重走注脇痛蓋濕熱相搏風熱鬱不得伸附著于有形也或多怒者風熱下陷於地中也或目病內障肝主血開竅於目也或妄見妄聞起妄心夜夢亡人或寒熱往來或四肢滿閉或淋溲便難轉筋皆肝木火盛而爲邪也或生痿或生痺或生厥或中風或生惡瘡或作腎痿或上熱下寒皆風熱不得升長而木火過於有形中也
宜柴胡爲君防風赤芍甘草桂枝爲臣猪苓澤瀉茯苓蒼朮知母黃柏滑石石羔羗活獨活川芎細辛蔓荊子爲佐升麻爲使經云惟有陽明厥陰不從標本從乎中中乃不定之辭非中外之中也蓋厥陰爲十二經之領袖主生化陰陽足陽明爲十二經之海主經營氣血諸經皆稟之言陽明厥陰與何經相倂而爲病酌中以用藥所以言此者發明脾胃之病不可一例而推欲人知百病皆由脾胃而生也釐毫之失災病立生假如時在長夏於長夏之令中立方謂正當主氣衰而客氣旺之時也後之處方者當從此法加時令藥如長夏則補脾胃瀉陰火升陽湯是也大抵此法此藥欲令陽氣升浮耳大禁滲泄滋陰之味亦有從權而用黃柏知母爲督任衝三脈盛也
所生受病者由土弱不能生金反受火木之邪而淸肅之氣傷或胸滿少氣短氣氣上精神少而倦惰慘慘常不樂皆陽氣不足而陰有餘也或咳嗽寒熱者濕熱乗其內也
脾不剋化鬱而爲痰變生嗽喘眩暈等證治宜人參爲君白朮芍藥爲佐橘皮靑皮以破滯氣桑白皮甘草木香檳榔五味子爲佐桂枝桔梗爲引用
所不勝承之者水承木之妄行而反來侮土故腎入心爲汗入肝爲泣入脾爲涎入肺爲痰爲嗽爲涕爲嚏爲水出鼻自入則爲溺多爲惡寒也
治宜乾姜爲君白朮附子肉桂爲臣茯苓猪苓澤瀉爲佐使
一說下元土盛尅水致督任衝三脈盛火旺煎熬令水沸騰而承脾肺故痰唾出於口也下行爲陰汗爲外腎冷爲足不任地爲腰脊背胛脚下隱痛或水附木勢而上爲眼澁爲眵爲冷淚此皆肺金之虛而寡於畏也
夫脾胃不足皆爲血病故九竅不通諸陽氣根於陰血陰受火邪則陰盛陰盛則承陽分而陽道不行無生發升騰之氣也
夫陽氣走空竅者也陰氣附形質者也如陰氣附於土陽氣升於天則各安其分也今所立方中有辛甘溫藥者非獨用也復有甘苦大寒之劑亦非獨用也以火酒二製爲之使引苦甘寒藥至頂而復入於腎肝之下此所謂升降浮沈之道自偶而奇奇而至偶者也
陽分奇陰分偶瀉陰火以諸風藥升發陽氣以滋肝膽之用是令陽氣生上出於陰分未用辛甘溫藥按其升藥使不發散於陽分而令走於九竅也
升降浮沈說天以陽生陰長地以陽殺陰藏天氣旺於寅寅者引也立春少陽之氣始於泉下引陰升而在天草木甲拆立夏少陰火熾草木盛茂此謂天以陽生陰長經言歲半以前天氣主之在乎升浮也地氣旺於申立秋太陰之氣始得大伸自天而下降徹地則品物咸殞立冬少陰之氣伏於泉下水氷地拆此所謂地以陽殺陰藏經言歲半以後地氣主之在乎降沈也春溫夏暑秋凉冬冷正氣之序升已而降降已而升如環無端運化萬物故曰履端於始序則不愆人之呼吸升降放象天地飮食入胃氣先歸脾肺上行春夏之令以滋養周身乃淸氣爲天者也升已而下輸膀胱行秋冬之令爲傳化糟粕乃濁陰爲地者也損傷脾胃眞氣下溜或下泄而久不能升是有秋冬而無春夏百病皆起又有久升而不降者亦病焉於此求之則履端之義明矣
經云食入于胃散精于肝淫氣於筋食入于胃濁氣歸心淫精於脈脈氣流經經氣歸于肺肺朝百脈輸精於皮毛毛脈合精行氣於腑且飮食入胃先行陽道而陽氣升浮也浮者陽氣散滿皮毛升者充塞頭頂則九竅通利也若飮食不節損其胃氣不能剋化散於肝歸於心溢於肺食入則昏冒欲臥得臥則食在一邊氣暫得舒是知升發之氣不行者此也
經云飮入于胃遊溢精氣上輸於脾脾氣散精上歸於肺病人飮入胃遽覺至臍下便欲小便由精氣不輸於脾不歸於肺則心火上攻使口燥咽乾是陰氣太盛其理甚易知也況脾胃病則當臍有動氣按之牢若痛有是者乃脾胃虛無是則非也亦可作辨明矣
內傷飢飽勞倦總方
補益
補中益氣湯
治形神勞役飮食失節虛損身熱而煩脈大而虛頸痛或惡寒而渴自汗無力氣高而喘兼治婦人室女經候不調血脫益氣之大法也
黃芪一錢勞役甚者加五分人參久嗽肺有火者去之甘草各一錢三味除肌熱燥熱聖藥當歸和血白朮助脾陳皮導氣又能同諸甘藥益元氣獨用瀉脾柴胡引少陽淸氣左升大除勞熱升麻引胃氣右升而復其本位同柴胡須用酒各炒三遍如咳嗽及有汗者用蜜炒歛而降之五件各五分虛甚升柴只用一分汗多者全去之參芪朮有用至一兩一服者甘草有用二三錢一服者水煎已末午初時溫服傷之重者連進二服如得微汗卽愈忌多言勞役靜養一二時辰久方進美膳以助之常服去升柴加黃柏三分以滋腎水紅花二分入心養血多用破血
加味黃芪湯
又名保元湯治陽虛背惡寒卽前方去升柴陳歸加肉桂甚者加附子
升陽順氣湯
治春月口淡無味夏月雖熱猶寒飢飽失常以致腹脇滿悶短氣喜怒不節以致憂思氣結恐懼氣下等證卽補中益氣湯去白朮加黃柏草豆蔲神麯半夏
黃芪人參湯
治夏天氣熱精神不足兩脚痿軟煩熱嘔噦自汗頭痛痰嗽心脇腹痛胸中閉塞小便頻數大便難而閉結皆熱傷閉之所致也宜常服之卽補中益氣湯去柴胡加蒼朮神麯五味子黃柏
淸暑益氣湯
治長夏濕熱蒸人四肢困倦精神少懶於動作胸滿氣促肢節痛或氣高而喘身熱而煩心下膨閉小便黃而數大便溏而頻或痢或渴不思飮食自汗體重等證卽補中益氣湯去柴胡用黃芪一錢止汗除熱人參五分當歸甘草各三分補中益氣蒼朮一錢白朮澤瀉各五分滲利除濕升麻一錢乾葛二分善解肌熱又以風勝濕也濕勝則食不消而作痞滿故炒神麯五分靑皮二分陳皮五分以消食快氣腎惡燥故以黃柏三分借甘味瀉熱補水虛者滋其化源以五味子九粒麥門冬三分救暑傷肺金中暍忌汗下溫鍼
升陽補胃湯
治長夏濕熱陽明少陽下血等卽補中益氣湯去陳皮加桂芍羗防乾葛獨活生地牡丹皮
升陽益胃湯
治秋燥令行濕熱少退體重節痛口乾舌乾飮食無味大便不調小便頻數食不消兼見肺病洒浙惡寒慘慘不樂面色惡而不和乃陽氣不伸故也黃芪二錢人參甘草各一錢白朮三分陳皮四分柴胡三分加羗活獨活防風各五分以秋旺故用辛溫瀉之白茯澤瀉各三分渴者勿用半夏一錢黃連一分白芍五分姜棗煎服後如小便罷而病加劇去茯苓澤瀉何故秋旺反用參朮芍藥之類補之脾胃虛則肺俱受邪故因時而補易爲力也若喜食不可飽食恐胃再傷忌不可淡食以損藥力宜安靜少役形體使胃與藥得轉運升發胃氣稍强少食果物以助之經云五糓爲養五果爲助者也
神聖復氣湯
治復承冬足太陽寒氣足少陰腎水子能令母實手太陰肺實反來侮土火木受邪腰背胸膈閉塞疼痛善嚏口中涎目中泣鼻流濁涕不止或息肉不聞香臭咳嗽痰沫上熱如火下寒如氷頭作陳痛目中溜火視物𥉂𥉂耳鳴耳聾頭倂口鼻或惡風寒喜日陽夜臥不安常覺痰塞咽膈不通口失味兩脇縮急而痛牙齒動搖不能嚼物陰汗前陰冷行步欹側起居艱難掌中寒風痺麻木小便數而晝多夜頻欠氣短喘作渴少氣不足以息遺矢無度婦人白帶陰戶中痛牽心而痛面如赭色食少大便不調煩心霍亂逆氣裏急而腹皮色白後出餘氣腹不能努或腸鳴膝下筋急肩胛大痛此皆寒水來復火土之讎也
乾姜炮三分半夏六分柴胡一錢藁本八分防風人參郁李仁各五分升麻七分附子二分當歸六分𦍑活一錢甘草八分白葵花五朶去心水五鍾煎至二鍾入黃芪草豆蔲各一錢陳皮五分再煎至一鍾入黃連黃柏酒洗枳殼生地各三分已上四味先一日水浸又以細辛二分川芎蔓荊子各三分先一日用水半鍾分作二處浸此三味幷黃柏等煎正藥作一鍾不去渣入此浸藥再煎至一大鍾去渣空心稍熱服又治咬頰咬舌咬脣舌强等證宜食肉汁不宜食肉不助經絡中火邪也大抵腎與膀胱經中有寒元氣不足者皆宜服之神效於月生月滿時隔三五日一服如急病不拘時分
沈香溫胃丸
治中焦氣弱脾胃受寒飮食不美氣不調和臟腑積冷心腹疼痛大便滑泄腹中雷鳴霍亂吐瀉手足厥冷大便利無度又治下焦陽虛臍腹冷痛一切寒中及療傷寒陰濕形氣沈困自汗等證沈香甘草良姜當歸吳萸人參木香茯苓白朮芍藥各五錢附子巴㦸乾姜茴香各一兩官桂七錢丁香二錢爲末醋糊丸梧子大每五十丸空心熱米飮下忌一切生冷物
調理
參朮調中湯
瀉熱補氣止嗽定喘和脾胃進飮食卽補中益氣湯去當歸升柴用黃芪四分人參甘草各三分陳皮二分白朮加桑白皮各五分瀉肺定喘五味子卄粒收耗散之氣以止嗽地骨皮二分善解肌熱茯苓三分以降肺火麥門冬二分以降肺氣靑皮一分散胸中滯氣
調中益氣湯
治脈弦洪緩而沈按之中得一澁其證四肢滿悶肢節煩疼難以屈伸身體沈重煩心不安忽肥忽瘦四肢懶倦口失滋味大小便淸利而數或上飮下便或大便澁滯不行一日二日一見夏月飱泄米糓不化或便後見血見白膿胸滿短氣咽膈不通安臥嗜睡無力不思飮食卽補中益氣湯去朮歸用黃芪一錢人參甘草各五分升麻柴胡橘皮各二分加蒼朮四分木香一分水煎熱服
節齋補氣方
人遇勞倦辛苦用力過多卽服一二服免生內傷發熱之病黃芪錢半人參白朮陳皮麥門冬各一錢茯神八分甘草七分五味子卄粒姜棗煎服勞倦甚加熟附子四五分
節齋補血方
人遇勞心思慮傷損精神心虛氣短驚悸煩熱宜服人參一錢二分五味子十五粒當歸麥門冬白芍茯神酸棗仁生地各一錢山梔甘草陳皮各五分川芎四分空心姜棗煎服
雙和散
治心力俱勞氣血俱傷或房室之後勞役或勞役之後犯房大病後虛勞氣乏等證黃芪川芎當歸熟地各一錢官桂甘草各七分半白芍二錢半姜棗煎服以此調治但陰虛火動者宜善加減又黃芪當歸二味亦名補血湯善治內傷發熱人參養榮湯黃芪建中湯八物湯平胃散五苓散皆調理間用之劑也
朱砂安神丸
治勞神過度以致心神煩亂怔忡兀兀欲吐氣亂而熱似懊憹狀或服升補藥後氣浮心亂以此鎭固之則愈方見六卷
升散外熱
升陽散火湯
治男婦四肢發熱肌熱筋痺熱骨髓中熱如燎捫之烙手夫四肢屬脾脾者土也熱伏地中此病多因血虛而得或胃虛過食冷物抑遏陽氣於脾土火鬱則發之此藥乃胃膽脾肺膀胱經藥也升麻葛根獨活羌活白芍人參各五分防風二分半柴胡八分灸甘草三分生甘草二分水煎服
升陽湯
治一日大便三四次溏而不多有時泄瀉腹中鳴小便黃柴胡益智仁當歸陳皮各三分升麻六分甘草二錢黃芪三錢紅花少許水煎熱服
火鬱湯
治手足心發熱升麻葛根柴胡白芍藥各錢半防風甘草各一錢葱白煎服
瀉陰火升陽湯
治肌熱煩熱面赤少食喘咳痰盛右關脈緩弱或弦或浮數羌活甘草黃芪蒼朮各一錢升麻八分柴胡錢半人參黃芩各七分黃連酒炒石羔各五分深秋勿用水煎服按此發脾胃火邪之劑又心膽肝肺膀胱藥也瀉陰火升發陽氣榮養氣血者也
分消內濕
升陽除濕湯
治脾胃虛弱不思飮食腸鳴腹痛泄瀉無度小便黃四肢困弱升麻柴胡防風神麯澤瀉猪苓各五分蒼朮一錢陳皮甘草麥芽各三分姜棗煎服如胃寒腸鳴加益智仁半夏非腸鳴不得用
升陽除濕防風湯
治大便閉塞或裏急後重數至圊而不能便或有白膿或血愼勿利之利之則反鬱結而不通以此擧其陽則陰氣自降矣如脾濕下流肝腎而成泄痢者宜此補之升之擧之不可疎下若脈實腹脹閉塞不通從權以苦多甘少之藥泄之
蒼朮四兩防風二錢白朮白茯白芍各一錢用水二鍾半先煎蒼朮至二鍾入諸藥再煎至一鍾空心熱服
婦人
升陽燥濕湯
治白帶下陰戶痛控心急痛身黃皮緩身重如山陰中如水防風良薑乾姜郁李仁甘草各一錢柴胡一錢三分陳皮黃芩各五分白葵花七朶分作二貼水煎服
升陽調經湯
治飮食勞倦暴崩不止或下水漿怠惰嗜臥四肢困倦及夏月帶下脫漏等證獨活五分蔓荊子七分當歸防風甘草升麻藁本各一錢柴胡羌活蒼朮黃芪各錢半空心水煎服以飯壓之
升陽擧經湯
治經水不止如右尺按之空虛是氣血俱脫大寒之證雖輕手其脈數疾擧之弦緊或澁此是陽脫陰火亦亡或見熱證於口鼻眼或渴此皆陰燥陽欲先去也此方切補命門之下脫也肉桂盛夏勿用白芍紅花各五分細辛六分人參熟地川芎各一錢獨活黑附子甘草各錢半羌活藁本防風各二錢白朮當歸黃芪柴胡各三錢桃仁十枚分作四貼空心水煎服
益胃升陽湯
治婦人經候不調或血脫或脈弱食少水泄日二三行卽補中益氣湯加神麯錢半黃芩五分腹痛加芍藥此方氣血之藥血脫益氣之要法也
升陽和中湯
治閉目則渾身麻木晝減夜甚覺而開目則麻漸退乃陽衰陰旺非有風邪法當補肺瀉陰火與濕通行經脈調和陰陽此藥主之生甘草去腎熱閉黃柏白茯澤瀉俱除濕導火升麻行陽助經柴胡各一分半橘皮當歸白朮各二分白芍人參各三分耳草灸甘草各四分黃芪五分食遠水煎熱服
小兒
保元湯
治慢驚風令脾土實而木不敢犯又爲疹痘始終必用之藥也黃芪錢半人參一錢甘草五分水煎服加減見小兒
外科
補中益氣湯
乃癰疽托裏排膿扶脾胃之聖藥也加減由人
內傷耳鳴目黃頰頷腫頸肩臑肘臂外後廉痛面赤脈洪大者以羌活一錢防風藁本各七分甘草五分通其經血加黃芩黃連各三分消其腫人參五分黃芪七分益元氣而瀉火邪別作一服與之嗌痛頷腫脈洪大面赤加黃芩內傷發斑者因胃氣虛甚是火遊行於外亦痰熱所致火則補而降之熱則微汗以散之切不可下恐生危證右補中益氣一方六經見證詳傷寒百病相兼見雜病春夏秋冬無不可通男女內外無所不治升而浮之羌獨葛防不爲發散降而沈之木香檳榔猪澤知柏不爲疎滲熱之乾姜肉桂甚則附子寒之芩連滑石甚則大黃學者：於此而一悟焉則處方用藥非惟善於加減變化而無疑滯亂雜之弊亦且關鍵可觀而有洞中懇惻之妙然後謂之依東垣用藥亦卽謂之效仲景處方蓋能依東垣則仲景在其中矣能效仲景則東垣亦在其中矣二公方藥俱自湯液而來理意同而品味多寡病不同耳且淸暑益氣仲景法也脗與東垣相似尤爲證驗
以後雜病方中有言百般加減由入卽此類是也其餘如頭痛加芎芷活套則不甚錄卽頭痛太陽川芎陽明白芷豈可槪加芎芷哉諸益氣皆自補中而變或以補中益氣爲主而加散邪之藥或以辛凉解散之藥爲君而以參朮等藥爲臣皆因時令主客互爲勝衰內外感傷各有輕重而加減出入之也其實通治飮食勞役或無力動作懶於言語或飯後反倦或當春口淡或遇夏惡寒或値秋熱令稍退肺病洒淅慘慘不樂或飢常如飽或便後見些膿血無非脾濕下流以致內熱變生諸病但初病熱中則可用之若末傳寒中則不可用也蓋甘酸適足以益其病可如黃芪人參甘草芍藥五味子之類是也以此見諸升益之劑難用尤甚於桂枝麻黃湯也飮食傷成積聚者消導推逐尤宜愼重
內傷飮食積滯方
見雜病傷食積聚補中益氣湯加減見雜病藥賦內傷終
外集卷四上
丹溪朱先生雜病纂要
詳格致餘論局方發揮纂要日用醫按及今附餘倂各名家方書如巢氏病源好生書儒醫纂要惜乎未之見也
雜病提綱
外感
風
中風卒倒分眞似
風爲百病長善行數變爲卒中昏倒爲竄視喎僻爲搐搦反張或爲寒中或爲熱中或爲癘風入陽經則狂入陰經則癲入皮膚則痒入筋則攣急入骨節則疼痛入肉分與衛氣相搏則不仁與榮氣相搏則半身不遂入經癱瘓入絡膚頑入腑卽不識人入臟卽舌强吐沫挾熱則痿緩挾寒則拘攣挾濕則腫滿有眞中者有兼中似中者陽病身熱陰病身凉烏附行經不可槪用
口眼喎斜語話難
風邪初入反緩正氣反急牽引口眼喎僻或左或右急搯人中拔頂髮灸耳垂珠粟米大艾三五壯外用南星草烏各一兩白芨一錢殭蠶七枚爲末姜汁調塗喎處正卽洗去內用正舌藥白附子殭蠶全蝎等分爲末酒調服二錢
不語有數端有風中心脾者資壽解語湯有風中心經者小續命湯去桂附加菖蒲有痰塞心竅者導痰湯加菖蒲人參竹茹或芩連有舌本强硬語言不正者用蝎梢二錢半茯苓一兩薄荷二兩爲末酒調服二錢或擦牙尤妙又有風熱壅者有血虛氣虛者有腎虛及老人忽言不出者十全大補湯去桂加菖蒲遠志
痰塞喉中聲噫噫
同上卒倒喎斜不語名風癔身軟有汗者生汗不出身直者死痰由水化制火閉塞心竅不語熱者凉膈散加黃連或牛黃淸心丸虛者星香散三生飮導痰湯小省風湯
半身或只一肢不遂此名偏枯言不變智不亂病在膚腠之間溫臥取汗四肢癱
此名風痱智亂不能言者難治其證身體無痛緩則四肢不擧急則一身皆仰或左癱右瘓或一臂不遂時復轉移一臂祛風化痰調氣養血爲主換骨丹黑虎丹神仙飛步丹有脾實者膏粱之疾非肝腎虛痿搜風順氣丸有脾虛者十全大補湯獨活寄生湯萬寶回春湯
又有五痺類風狀見後
四證風癔風痱偏枯痺風全無莫浪猜
中暑中寒中濕痰厥氣厥食厥熱厥虛暈等證皆卒倒不語但風必有喎斜搐搦之證爲異雖內傷兼中亦然但四證見一便作風治惟有輕重緩急之分輕者發過如故或口舌無恙手足顫拽者大省風湯加人參沒藥等分水煎熱服得汗卽愈或四肢無恙口喎語澁者古防風湯入麝一釐調服或自醒能言能食惟身體不遂者地仙丹
西北風高眞中宜分治東南地濕兼中似中審實虛主火河間主氣東垣或主濕丹溪內傷兼中似中盡相須
三子所主雖殊而實同也況濕則中氣不運而生痰痰因火動而生風又兼二子之見也
氣衰賊邪容易襲
氣血壯盛腠理緻密邪不能入惟中年氣血始衰腠理空疎加以七情勞役飮食內傷元氣門巷賊風承虛襲入臟腑血脈故有兼中者東垣所謂非外邪徑傷乃本氣病也有醉後當風頭面多汗善渴者名曰漏風宜黃芪六一湯加參朮牡蠣乾葛有房勞中風下體多汗曰內風十全大補湯加附子防風如入風府曰腦風入係頭曰目風在腠理爲洩風與漏風同但身盡疼耳久則爲腸風食後曰胃風又名挾食中風久則爲下血有傷食變爲暴厥亦類中風但停食則胸中滿悶須探吐及理脾胃有酒濕病亦類中風當分消以瀉濕毒有內傷熱證似中風者有雜病虛證似中風者均不可以風治
火動氣中無涎汚
中氣脈沈身凉無痰涎爲異耳如思慮肉脫憂愁肢廢悲哀筋攣過喜皮槁盛怒腰膌卽河間所謂將息失宜五志過極則心火暴甚腎水難制熱氣拂鬱昏倒筋骨不用久則癱瘓忌服風藥宜藿香正氣散合星香散虛者八味順氣散實者四七湯
眞中中腑著四肢
手足拘攣或中身前身後身側可治脈浮有表面見五色惡寒宜小續命湯或排風湯風從汗散通因通用是也如脈浮不語者用防風黃芪煎水一桶置床下薰入鼻中良久能言進藥
中臟閉塞九竅多昏危
中臟之絡者口眼俱閉可治如入臟深者心絶口開肝絶眼閉脾絶手散肺絶痰如拽鋸鼾睡腎絶遺尿或大吐大瀉下血吐血者皆死宜三化湯搜風順氣丸麻子仁丸凡攻裏忌腦麝牛黃引風入骨芫花甘遂損傷氣血如汗多尿少者忌滲利榮竭無以制火煩熱愈甚候熱退汗止小便自利
中血脈絡也則喎口眼
或近於腑外亦有六經形證則從小續命湯加減微汗或近於臟內亦有便溺阻隔則從三化湯加減微利
又有中經亦要知
內無便溺阻隔外無六經形證從中治
不可汗下蓋風本於熱熱勝則風動宜養血以勝燥大秦艽湯分經加減或天麻丸羗活愈風湯如欲微汗愈風湯加麻黃欲微利愈風湯加大黃中腑雖宜汗汗多則亡陽中臟雖宜下下多則亡陰若臟腑兼見者或先汗而後利或表裏兼攻者防風通聖散
口不能言肢不持
手足不能運動乃血弱不能營筋與舌也
左爲死血留滯經絡與少血
四物湯少加防風羌活主之瘀血加桃仁紅花
痰與氣虛身右居
血虛則痰火流注於左而爲癱氣虛則痰火流注於右而爲瘓急治則愈久則痰火鬱結難治痛者爲實先以二陳省風之類治痰後以防風通聖散瀉靑丸之類瀉火不痛爲虛血虛者四物湯俱姜汁炒過加竹瀝姜汁肥人濕痰少加附子行經瘦人火動加黃柏氣虛者四君子湯虛甚遺尿聲鼾睡者濃煎參芪加附子姜汁勞傷者補中益氣湯加竹瀝兼治右瘓痰盛者二陳湯加姜汁竹瀝能食者換荊瀝此丹溪雜病通法也
通治南北開關化涎沫
開關散吹鼻有嚏可治無嚏者死牙關緊急入藥不得者用南星五分龍腦一字端午日午時合每用一字至五分擦牙熱自開痰甚者宜量虛實吐之虛者稀涎散微微吐出冷涎實者用瓜蒂炒黃末五分或一錢入全蝎末半分吹入鼻中立吐如不吐用酸虀汁調下如再不吐用熱虀汁投之此藥不可輕用吐後宜服降火利氣安神定志之藥吐法見傷寒但中風大吐涎出久則手足骨節皆枯不能轉動滑利以藥壓下再歸骨節可也小兒驚搐亦然
順氣活血風自祛
風證皆痰爲患故治以開關化痰爲先急則祛風緩則順氣久則活血如眞氣漸復痰飮漸消或尙有風邪未退羌活愈風湯調之實者川芎茶調散虛者萬寶回春湯未可全以風治也抑論舊以西北風高眞中宜分臟腑經絡調治東南地濕兼中似中宜分氣血虛實痰火多少調治然眞中兼中南北互有且治臟腑者可不分氣血之虛實乎治氣血者又可不分臟腑經絡之邪多少乎大抵外感重而內傷輕者先須分表裏法祛風爲主次用氣血痰法調治內傷重而外感輕者先用調補氣血痰法爲主次分臟腑經絡祛風此活法也
若覺膚頑肌蠕動
凡覺手足麻木肌肉蠕動如有蟲行心神憒亂宜烏藥順氣散如眉稜骨痛者風之兆也宜古防風湯加芩連
預防之法亦堪推
禦風丹五參散史國公浸酒方單稀薟丸
冒風惡風多屬肺
肺主皮毛通膀胱最易感冒新咳嗽惡風鼻塞聲重噴嚏是也柴胡半夏湯參蘇飮寒月麻黃杏仁飮重者頭疼身痛寒熱咽乾音瘂柴胡桂枝湯防風冲和湯頭痛甚者川芎茶調散痰多者金沸草散挾熱人參敗毒散升麻葛根湯挾寒十神湯挾寒濕消風百解散挾濕神朮散挾暑香葛湯時行柴胡升麻湯
挾內愼勿專攻外
服食過厚素有痰火時常鼻塞流涕聲重咳嗽略被外感則甚者防風通聖散或大黃黃芩等分爲丸白水下素虛者只用防風羗活川芎隨宜加入補藥痰藥中傷食加白朮陳皮靑皮山査麥芽挾形寒飮冷加姜桂挾房勞加參朮歸地挾勞役傷氣者補中益氣湯加羗活防風風虛甚者羗活丸加味烏荊丸
重則傳變輕不傳
風重傳裏一同傷寒治法
久甚能爲氣血害
風能燥血散氣故古用桂附八物等湯久不愈者只宜三白湯加減斂之切忌疎泄雖初起非寒月無汗麻黃禁用
寒
中寒無汗肢僵仆
傷寒循經漸入中寒不問冬夏或當風取凉或坐地受冷肅殺之氣自皮膚卒入臟腑昏倒四肢拘攣强直厥冷與中風相似牙緊四肢不動爲異耳急用葱餅熨臍幷灸氣海手足溫煖則生如極冷脣靑厥逆無脈舌一捲縮唐版舌卷囊縮者須臾卽死
急分三陰煖下元
倉卒難分經絡急煎姜附理中救之次審中脘疼痛中太陰者理中湯脈沈足冷中少陰者四逆湯加吳茰或臍腹疼痛五積散加吳茰小腹疼痛中厥陰者當歸四逆湯加吳茰或五味子如陰盛煩躁熱藥冷飮或加些凉藥爲引溫中散冷補煖下元陽氣復而寒自消矣切忌吐下方兼補血者寒泣血故也
感冒尋常和表裏
西北苦寒中傷者多東南溫和中傷者少尋常感冒表證見者九味羌活湯芎芷香蘇散寒入腸胃者霍亂轉筋洞泄下利乾嘔吐逆藿香正氣散或五積散挾食停痰者人參養胃湯夏秋暴寒折熱於裏者調中湯微下之凡帶漏遺精痎瘧疝瘕脚氣腰膝冷虛勞陰痿諸痛皆寒所爲也挾風眩暈不仁挾濕四肢腫痛
內傷補益加辛溫
內傷勞役感寒困倦補中益氣湯加姜附如內傷生冷感寒腹痛脈脫附子理中湯如內傷房室感寒厥冷四逆湯脈脫三建湯煉臍法
暑
暑熱汗渴審實虛
暑病身熱自汗口渴面垢而已餘證皆後傳變或兼內傷必先問其人素虛胃弱或大病大勞後縱暑中傷者宜淸暑益氣素强盛壯實無虛損病者宜祛暑和中
陰陽經絡最難拘
靜居高堂大廈得病似熱證屬心脾經者名中暑陰證動作田野道途得病似傷風證屬膀胱經者名中暍陽證其實一也但自襲暑氣而言曰中暑自被日逼而言曰中暍然暑初入自口鼻牙頰達手心主胞絡以火從火故古法暑還取冷水灌漑勿嚥入肝則眩暈頑麻入脾則昏睡不覺入肺則喘咳痿躄入腎則消渴非專心主而無傳入也
中驟傷緩冒淺伏湥分輕重
中暑歸心神昏卒倒傷暑肉分周身煩躁或如鍼刺或有赤腫蓋天氣浮於地表故人氣亦浮於肌表也冒暑入腸胃腹痛惡心嘔瀉伏暑卽冒暑久而藏伏三焦腸胃之間熱傷氣而不傷形旬月莫覺變出寒熱不定霍亂吐瀉膨脹中滿瘧痢煩渴腹痛下血等證但暑病多無身痛間有痛者或爲澡浴水濕相搏耳
暑風暑厥又何如
卽暑暍證但以手足搐搦爲風手足逆冷爲厥厥與傷寒熱厥義同黃連香茹散暑風及勞役內動五臟之火與外火交熾則金衰木旺生風香茹散加羌活或六和湯合消風散素有痰飮因暑觸動痰熱生風者六和湯合星香散若道途卒倒湯藥不便恐氣脫難治急扶陰凉處不可臥濕冷地掬道上熱土放臍上撥開作竅令人尿於其中待求生姜或蒜嚼爛以熱湯或童便送下外用布蘸熱湯熨氣海立醒後尤不可飮冷水以大劑滋補藥服之如心神恍惚用五苓散燈心同煎入朱砂末調服有汗加黃芪因酒引暑入腹尿血者去桂加黃連或神昏驚悸妄言用益元散量加朱砂新汲水調服二錢降胃火治煩熱利濕止渴之要藥
痰火絞腸俱可吐
暑毒痰火窒塞胸中量體虛實吐之火鬱發之之義也如痰喘氣急痞塞入藥不得者急煎六和湯調麝二釐服
絞腸砂腹痛不可忍或連心痛展轉在地手足亦有冷者乃腸絞縮在腹須臾能死急用熱湯調鹽一兩灌入卽安或再用陳艾陳樟木陳壁土各等分水煎連進三四服刺血法見急救
祛暑和中利濕消導其雜證自除
夏月人多飮水食冷故宜利濕兼以消導汗多者忌滲
祛暑香茹散黃連解毒湯淸肺生脈散白虎湯加參柴寒熱不定小柴胡湯
和中大小調中湯茹苓湯枇杷葉散胃苓湯桂苓甘露飮六和湯
寒鬱甚者須反治
伏陰在內之時避暑貪凉外又襲陰冷之氣鬱遏周身陽氣宜辛溫解散茹藿湯之類若外旣受寒內復傷冷加乾姜砂仁神麯若外觸暑氣內傷冷食以致外熱內寒宜淸暑益氣湯若外不受寒止是內傷生冷腹痛嘔瀉宜理中湯加麥芽砂仁或大順散或二氣丹冷水下卅丸皆治因暑傷冷非溫散治暑之謂也誤服發黃發斑蓄血悶亂而死
內傷滋補免淸臒
內傷勞役或素氣血虛弱病暑者一以滋補爲主愼用大熱大凉之劑暑重尿赤者淸暑益氣湯暑輕力倦者補中益氣湯或爲丸中暍暫加香茹萹豆陰虛者滋陰降火湯腎氣丸
三伏炎蒸尤可畏
大熱傷氣養生家謂此時縱酒恣色令人內腎腐爛至秋方凝甚則化水而死
預防不獨羨香茹
時常禦暑體實者香茹散益元散虛者忌用蓋脾虛者不必因暑勞役及承凉致病每遇春末夏初頭疼脚軟食少體熱名注夏病宜補中益氣湯去升柴加黃柏芍藥五味子麥門冬有痰加半夏姜汁實三伏却暑之聖藥也如氣衰精神不足煩渴懶食者生脈散誘行丸通用謝傳萬病無憂散
濕
濕氣覺來分內外
風寒暑暴傷人便覺濕氣薰襲人多不覺有自外入者長夏鬱熱山澤蒸氣冒雨行濕汗透沾衣多腰脚腫痛有自內得者生冷酒麵滯脾生濕鬱熱多肚腹腫脹西北人多內濕東南人多外濕
內外又分上下中
濕在上宜微汗在中下宜利二便或升提
初入身沈重多困倦
或肢節痛或一身盡痛甚則濕聚爲痰昏不知人爲直視爲鄭聲
上薰喘咳茯苓湯首如蒙
首位高氣淸濕薰則如有物以蒙之也單蒼朮膏妙
著脾浮黃腫脹滿或臍下硬退黃丸大便泄
朮附湯三白湯滲濕湯
著腎脚腰小便濃
濕下先受之故腰脚攣痛獨活寄生湯當歸拈痛湯腎著湯靑娥丸
治外微汗通經絡
微汗防己黃芪湯或羌活勝濕湯無汗者五苓散加蒼朮通經絡神仙飛步丹乳香黑虎丹
治內滲小便利大便爲妙工
滲劑五苓散黃加茵陳一倍身痛加羌活一倍濕盛膨脹者又當以車前木通葶藶利水行氣爲君而以參朮茯苓爲佐或以二朮爲君而以利水藥爲佐濕鬱肢脹或遍身浮腫者皆自內而出也量虛實利之不敢利者退黃丸妙
四氣相兼兼中兼感濕熱甚
除濕湯兼風合桂枝湯或古防風湯敗毒散兼寒合五積散或古姜附湯兼暑合五苓散大抵百病兼風則必惡風有汗眩暈兼寒則必惡寒無汗或攣痛兼暑則必面垢煩渴兼濕則必腫滿沈倦四氣互相兼倂惟寒濕濕熱爲病濕熱尤多以尿赤有渴爲濕熱多黑瘦膏粱之人以便淸不渴爲寒濕多肥白淡食之人昔有專用五積治寒濕防風通聖散治濕熱宜哉
淸熱燥濕兼補中
此治濕熱法也凡內傷勞役七情飮食以致脾虧火動肺金受傷則木旺侵脾令飮食不化鬱爲痰積甚則腹脹浮腫實者下之虛者補脾利濕消導兼以淸熱淸燥湯是也濕勝筋痿熱勝筋縮者尤宜
通用內外濕熱燥脾幷升散
燥脾枳朮丸大安丸單蒼朮丸升陽除濕湯通用二陳湯或平胃散加桑白皮爲主濕在上焦加羗活蒼朮微汗有熱加黃芩中焦濕加猪苓澤瀉滲利熱加黃連下焦濕加升麻防風升提熱加防己黃柏龍膽草肥人多濕加蒼朮滑石瘦人多熱加芩芍沈困加參朮又四製蒼柏丸三精丸
實者大便方可攻
元氣實而濕熱甚者導水丸或除濕丹舟車丸
燥
燥有內外屬陽明
外因時値陽明燥令久晴不雨黃埃蔽空令人狂惑皮膚乾枯屑起內因七情火盛或大病吐利亡津或金石燥血或房勞竭精或飢飽勞逸損胃或炙煿酒醬厚味皆能偏助火邪消爍血液
總來金被火相刑
六氣風熱火屬陽寒燥濕屬陰但燥雖屬秋陰而反同風熱火化蓋火盛則金被熱傷木無以制而生風風勝濕熱耗津入肝則筋脈勁强緊急口噤發爲風癎或手足癱瘓偏枯或十指反而莫能搔痒或爲雀目內障入心則昏冒僵仆語言蹇澁入脾則膈滿不食或善飢而瘦或傷積變爲水腫腹脹入肺則毛焦乾疥膹鬱咳嗽入腎則津液竭而煩渴及骨蒸秘結總皆肺金所主陽明與肺爲表裏也
皴勁渴秘雖風熱表裏俱宜潤衛榮
表病皮膚皴揭四物湯去川芎合生脈散加知柏天花粉或單天門冬膏如筋攣不能運動者大秦艽湯
裏病消渴活血潤燥生津飮
燥結因肝木自旺或肺風入大腸者曰風燥搜風順氣丸因臟腑積熱或久病鬱熱者曰熱燥四順淸凉飮當歸龍薈丸因脾胃伏火便閉不食者曰血燥四物湯加大黃桃仁或爲丸服大便偏秘者導滯通幽湯小便偏秘者導氣除燥湯陰虛火燥者曰虛燥單黃柏丸補陰丸腎氣丸勞役氣虛燥者補中益氣湯通用四物湯去芎爲君天麥門冬爲臣瓜蔞爲佐升麻紅花甘草爲使風加秦艽或牛膝熱加黃芩血倍生地渴加天花粉五味子閉結加大黃郁李仁麻仁氣虛量加參芪陰虛加知柏大抵宜甘寒潤劑忌辛香動火及一切發汗之藥經曰燥者潤之養血之謂也蓋燥則血澁而氣液爲之凝滯潤則血旺而氣液爲之宣通由內神茂而後外色澤矣然積液固能生氣積氣亦能生液常用氣虛者瓊玉膏津虛者單五味子膏血虛者地黃膏凡病遇天燥亦宜量加此等潤劑
火
火因內外分虛實
外因邪鬱經絡積熱臟腑此爲有餘之火內因飮食情慾氣盛似火此爲有餘中不足陰虛火動乃不足之火大要以脈弦數無力爲虛火實大有力爲實火
性暴無常主病多
火病死人甚暴變化無常一動便傷元氣偏勝移害他經內經病機十九條而屬火者五劉河間推廣五運爲病屬肝者諸風之火屬脾胃者諸濕痰火屬心肺者諸熱實火屬腎者諸虛之火散於各經浮遊之火入氣分無根之火入血分消陰伏火故曰諸病尋痰火痰火生異證
實火渴閉熱無間
實火內外皆熱口渴日夜潮熱大小便閉
虛熱有間口無何
虛火潮熱有間口燥不渴
瀉實補虛升且降
實火因外感邪鬱在表者九味羌活湯半表裏小柴胡湯入裏大承氣湯燥渴白虎湯因金石炙煿者黃連解毒湯防風當歸飮三黃丸大金花丸狂者黑奴丸
虛火氣虛火盛因勞倦傷胃無力身熱宜保元湯補中益氣湯加芍藥黃柏或四君子湯滲之如大病及吐瀉後身熱如焚命門脈脫爲陽衰之病宜以辛熱溫養其火則熱自退附子理中湯霹靂散主之
血虛火動因傷色慾午後發熱宜四物湯滋陰降火湯加味逍遙散腎氣丸人中白散若腎水受傷生地玄參煎膏主之相火旺甚氣從臍下起者正氣湯坎離丸如氣從湧泉穴起入腹者虛極難治四物湯加白馬脛骨降陰火以代芩連或人中黃亦好外用附子末津調塗足心亦有濕熱鬱者
飮食鬱火因內傷生冷及飮食不化抑遏陽氣於脾土四肢熱如燎以升散之劑發之升陽散火湯火鬱湯瀉陰火升陽湯
七情五志火起宜隨各經調之大怒火起於肝則手掉目眩淸肝湯加龍膽草古茱連丸醉飽火起於胃則痞塞腫滿瀉黃散戊己丸單石羔丸悲哀火起於肺則氣上賁鬱瀉白散加黃芩葶藶單黃芩丸單苦參丸房勞火動於腎則骨蒸潮熱大補陰丸滋腎丸單黃柏丸心火輕則煩熱痛痒單瀉心湯重則自焚面靑發躁脈絶暴死故曰五志之火動極不治
總論虛火可補實火可瀉輕者可降重者從其性而升之君火正治可以濕伏可以水滅可以直折相火反治不可以水濕折惟從其性而伏之卽如實火發狂宜三黃硝黃正治虛火發狂先與姜湯然後補陰其火自降凡火盛不可猛用凉藥必酒炒過或兼溫散甘緩又有可發汗者風寒生冷鬱也
君相民皆靜且和
五行惟火有二心爲君火一身之主腎爲相火遊行於身常寄肝膽胞絡三焦之間又膀胱爲民火亦屬於腎此皆天賦不可無者若五志之火則由於人是以內傷火多外感火少噫火不妄動動由於心靜之一字其心中之水乎
內傷
調理脾胃
調理脾胃濕與熱
脾性濕主乎血陰也胃化火主乎氣陽也太濕則氣滯太乾則血燥濕熱調停則能食能化而氣血生旺苟或寒濕傷脾則停飮難化或不思食燥熱傷胃則停食不消或善食而瘦由是脾胃不和交相爲病胃變爲寒脾變爲熱大槪以脈浮緩而遲或帶緊爲寒濕脈浮緩而實或細而數爲燥熱又肥人多濕瘦人多熱更參以飮食厚薄可也
且按心口疼不疼
勞傷手按心口不痛食傷手按心口刺痛
食傷初寒久則熱勞倦初熱久寒生
勞倦傷初起熱中宜甘溫補中久變寒中宜辛熱溫中飮食傷初起寒濕宜辛燥消導久爲濕熱宜辛甘苦寒潤之
熱病胸多火痰眩暈吐足痿或大便閉濕病腫脹瀉難停
消補淸熱與燥濕
勞傷元氣不足宜補益食傷邪氣有餘宜消導勞役飮食俱傷補益消導兼行其中或兼淸熱或兼燥濕痰
補劑補中益氣湯主之消導停食枳梗二陳湯加山査麥芽枳朮丸停飮胃苓湯加半夏化痰丸
淸熱小調中湯橘皮竹茹湯凝神散三黃枳朮丸保和丸
燥濕二陳湯六君子湯理中湯生胃丹單蒼朮膏
承勝虛實脈堪憑
脾胃爲五臟主風寒暑濕燥一氣偏勝亦能損傷假令脈弦風邪所勝胃風湯黃芪建中湯三白湯脈洪熱邪所承瀉黃散淸胃散調胃承氣湯脈濇燥邪所承八珍湯錢氏白朮散脈沈細寒邪所承益黃散人參養胃湯丸附子理中湯丸補眞丸脈緩濡無力或時隱伏正氣虛而損也四君子湯參苓白朮散脈緩太過濕邪自甚也平胃散
氣
諸氣皆因火作孽
七氣喜怒憂思悲恐驚又曰九氣者挾外感寒熱而言也人身陰陽正氣呼吸升降流行榮衛生養臟腑惟七情火炎傷肺閉塞淸道以致上焦不納中焦不運下焦不滲氣濁火盛薰蒸津液成痰痰鬱成積初起宜四七湯七氣湯辛溫消散稍久宜二陳湯加芩連山梔或當歸龍薈丸木香㯽榔丸辛凉以折之最忌辛香助火耗氣之劑雖木香亦好上升必佐以知母黃柏丹溪云上升之氣自肝而出中挾相火其熱爲甚自覺其冷非眞冷也
間傷生冷與寒熱
挾傷飮食生冷嘔逆積痛者治中湯加木香或蟠葱散丁香脾積丸或七情後過飽大實痛者煮黃丸因七情過飢胃脘痛者四君子湯加木香
挾寒則腠理密而氣斂於中五積散入裏四逆湯挾風分心氣飮挾風寒犯腦羗活附子湯挾寒濕五苓散五苓能升降諸氣通利三焦非特分利而已凡此熱劑明知口傷冷物身受寒氣而後敢用亦變法也高陽生專謂冷生氣者泥矣
挾暑熱則腠理開而汗泄於外黃連香茹散加蓼根或淸暑益氣湯加木香
喜樂恐懼驚嚇勞動散眞元
喜動心氣散不斂過則健忘歸脾湯恐傷腎精怯不升過則下焦脹滿三和散補中益氣湯驚傷膽神亂不定過則怔忡失志妙香散十味溫膽湯此三者皆令眞元耗散多見不足之證又勞則喘息汗出亦令氣散尤宜補益
怒惱憂愁悲哀思慮逸靜滯結
怒傷肝氣上逆過則嘔逆枳梗二陳湯紺珠正氣天香湯熱者柴陳湯憂傷肺其氣聚過則喘促蘇子降氣湯分氣紫蘇飮噎膈者暫用五膈寬中散悲傷心胞及肺系其氣急過則爲狂者枳殼煮散升陽順氣湯思傷脾其氣結過則痞滿退熱淸氣湯溫膽湯木香化滯湯木香枳朮丸此四者皆令邪氣鬱結多見有餘之證又逸則氣滯亦令氣結輕者行動卽愈重者橘皮一物湯
結爲積聚散虛中
氣結爲五積六聚癥瘕疝氣大實痛等疾暫用鹽煎散阿魏撞氣丸木香分氣丸大黃備急丸
氣散則中虛倦怠無力短氣不足以息宜調中益氣湯人參養榮湯自汗喘急者養正丹俗云氣無補法不思氣虛不運邪著爲病不補氣何由行且如喘嗽氣鳴以枳梗姜橘蘇桂調其氣以星半細辛豁其痰而終不下降者氣之所藏無以收也必佐以補骨脂補腎則氣始歸元經曰結者行之散者益之是也
走注眩暈呑酸噎
素無積者濁氣入榮衛則攻刺肩背四肢有積者濁氣滯胸腹腸胃脇肋著於一處則眩暈嘔吐反酸噎膈痞痺泄瀉心腹絞痛流氣飮子主之或木香勻氣散梔姜飮古茰連丸梔茰丸淸膈蒼莎丸選用
胸痞痺腫二便難
胸膈痞塞枳梗湯胸痺氣塞枳橘湯浮腫木香流氣飮大便難三和散四磨湯秘傳降氣湯燥者麻子仁丸熱者小承氣湯如壯盛人氣閉胸滿百藥不效者五香連翹湯小便閉者五苓散
兼血兼痰宜審別
血凝則氣亦滯四物湯加香附側柏葉挾瘀血加桃仁紅花或復元通氣散痰壅則氣逆順氣導痰湯蘇子降氣湯甚者稀涎散微微吐之
治分痰積少與多降火淸心尤妙訣
不問內傷外感久皆鬱熱滯爲痰積況七情之火無日不起五味之偏無日不積此丹溪河間力主爲火也雖然七情總發於一心七氣總隸於一氣氣陽也動則爲火故以降火化痰消積分治量其所稟厚薄而加減之大槪氣虛四君子湯氣實古烏附湯爲主火多合黃連解毒湯加知母枳殼痰多合二陳湯積多合平胃散痛加玄胡索靑皮蒼朮寒加官桂吳茰便閉加木香㯽榔男子血虛及婦人胎産氣疾合四物湯
血
諸血先須分各經逆則上行順下行
血乃水糓之精變成生化於脾主息於心藏於肝布於肺施於腎脈絡臟腑耳目手足資爲運用然陰道易虧一有感傷調理失宜以致陽盛陰虛錯經妄行火載則上升挾濕則下行是以上溢淸道從鼻而出爲衄留滯濁道從胃脘而出爲咳唾滲入腸間從下部而出爲血痢結於腸胃則成積而爲血瘕分經言之嘔吐胃也咳唾衄肺也痰帶血脾也咯血絲腎也溺血小腸膀胱也下血大腸也牙宣胃或腎虛炎也又血從汗孔出者謂之肌衄從舌出者謂之舌衄心與肝也從委中穴出者謂之膕血腎與膀胱也大槪逆行難治順行易治
外證有潮夜反重
無潮者輕有潮者重潮盛脈大者死然瘀血亦能作潮日輕夜重者血屬陰也如九竅出血身熱不臥者卽死
量人虛實氣須淸
血隨氣行氣行則行氣止則止氣溫則滑氣寒則凝故凉血必先淸氣知血出某經卽用某經淸氣之藥氣凉則血自歸隊若有瘀血凝滯又當先去瘀而後調氣則其血立止或元氣本虛又因生冷勞役損胃失血者却宜溫補斂而降之切忌淸凉反致停瘀胸膈不散量之
外感積瘀宜凉血散火之劑
外感四氣邪傳經絡誤汗誤下以致邪逼經血妄行風證色靑多鼻衄者金沸草散去麻黃加桔梗枇杷葉桑白皮或參蘇飮加黃芩
寒證色黯鼻衄點滴者九味羗活湯麻黃升麻湯
暑熱逼血色紅甚則黑者茅花煎湯調五苓散暑毒攻心嘔血者枇杷葉散去丁香加黃連
濕證色如煙塵多下血者胃風湯當歸和血散
時毒身熱吐膿者陽毒升麻湯
積熱因飮酒灸𤍿蓄熱三焦者黃連解毒湯黃連枳殼二味湯龍腦鷄蘇丸四生丸大金花丸槐角丸
瘀血因打撲損傷瘀聚胸膈者犀角地黃湯桃仁承氣湯
內傷滋陰溫補火自平
內傷七情暴喜動心不能主血暴怒傷肝不能藏血積憂傷肺過思傷脾失志傷腎皆能動血治宜開痰行氣二陳湯加酒紅花升麻歸身黃連虛者加參朮及附子一片熱者加山梔牡丹皮茜草生地木香氣急者加瓜蔞仁桔梗勞心無汗者茯苓補心湯有汗者歸脾湯素鬱者淸肝解鬱湯氣壅者蘇子降氣湯如失血後被七情四物湯加木香㯽榔陰虛者去木㯽加玄參黃柏枳殼
內傷飮食生冷滯于淸道氣濁血亂者理中湯加乾葛川芎治衄能分陰陽定血脈冷暈倒者加桂附傷酒吐血者四君子湯加乾葛川芎山梔
內傷勞役氣虛火盛者單人參湯或四君子湯加蒲黃人乳藕節傷力吐血者猪肝蘸白芨末食或花蘂石散內傷氣散汗出汚衣甚如衃染者黃芪建中湯妙香散或男胎髮燒灰盦之膕血十全大補湯
內傷思慮色慾血衰火燥者滋陰降火湯加味逍遙散節齋四物湯腎氣丸
籲嗟男女血爲疢
人知百病生於氣而不知血爲百病之胎也凡寒熱踡攣痺痛癮疹搔痒好忘好狂驚惕迷悶痞塊疼痛癃閉遺溺等證及婦人經閉崩中帶下皆血病也通用四物湯凉血心加黃連小腸山梔仁木通肺加枯芩大腸實芩肝加條芩膽加黃連腎膀胱加黃柏脾加生地胃加大黃三焦地骨皮心胞絡牡丹皮淸氣心與胞絡加麥門冬肺加枳殼肝加靑皮柴胡脾加白芍胃加石羔乾葛大腸三焦加連翹小腸赤茯苓膀胱滑石琥珀瘀血加紅花桃仁韭汁童便以行之血來暴者加薄荷玄參以散之血不止者加蒲黃京墨茅根久不止者加升麻引血歸經血止後加炒黑乾姜引血還元血虛加龜板血燥加人乳
保全脾胃可長生
血病每以胃藥收功胃氣一復其血自止他如嘔吐後發熱及傷寒汗下後發熱但用調和胃氣自然熱退可見脾胃能統氣血
痰
痰分新久內外邪
痰乃津血所成隨氣升降氣血調和則流行不聚內外感傷則壅逆爲患新而輕者形色靑白稀薄氣味亦淡久而重者黃濁稠粘凝結咯之難出漸成惡味酸辣腥臊鹹苦但痰證初起頭痛發熱類外感表證久則潮咳夜重類內傷陰火又痰飮流注肢節疼痛類風證但痰證胸滿食減肌色如故脈滑不勻不定爲異耳
遊溢諸經主病賖
人知氣血爲病而不知痰病尤多生於脾多四肢倦怠或腹痛腫脹泄瀉名曰濕痰若挾食積瘀血遂成窠囊痞塊又名食痰留於胃脘多嘔吐呑酸嘈雜上衝頭面烘熱名曰火痰若因飮酒乾嘔噯臂脇痛又名酒痰升於肺多毛焦面白如枯骨咽乾口燥咳嗽喘促名曰燥痰久爲老痰鬱痰又七情痰滯咽膈多胸脇痞滿名曰氣痰迷於心多怔忡癲狂夢寐奇怪名曰熱痰動於肝多眩暈頭風眼目瞤動昏澁耳輪搔痒脇肋脹痛左癱右瘓麻木踡跛奇證名曰風痰聚於腎多足膝酸軟腰背强痛肢節冷痺骨痛名曰寒痰又名虛痰凡渾身習習如蟲行或身中結核不紅不腫或頸項結核似癧非癧或走馬喉痺或胸腹間如有二氣交紐噎塞煩悶或背中常有一點如氷冷痛或心下氷冷時痛或四肢腫硬似痛非痛或骨節刺痛無常處或吐冷涎綠水黑汁或大小便膿或關格不通以至勞瘵荏苒婦人經閉小兒驚搐皆須先去敗痰然後調理他如鬪家胸骨撲傷刺痛不已散血之劑罔功續以自己小便飮之須臾吐痰其痛立止百病兼痰如此
風靑寒黑濕色白
風痰外感賊邪或腎枯木動或內風鬱熱色靑而光風虛三生飮古龍虎丹風熱小省風湯搜風化痰丸四神丹竹瀝膏
寒痰因形寒飮冷色深靑黑如灰善唾或喘輕者五積散藿香正氣散重者溫中化痰丸古半硫丸
濕痰或外感濕滯或停飮不散色白喘急者千緡湯心痛者單半夏丸或神朮丸濕熱色黃者中和丸淸膈蒼莎丸在裏者靑礞石丸
熱黃甚則帶紅些
熱痰因厚味積熱或外感誤溫所致色黃甚則帶血或紫淸氣化痰丸煎服大金花丸滾痰丸
火鬱稠粘氣如絮
火痰因飮食衣褥過厚火蒸津液成痰稠濁二陳湯加芩連山梔或抑上丸潤下丸
鬱痰卽火痰鬱於心肺之久者凝滯胸膈稠粘難咯忌南星半夏燥藥宜開鬱降火淸金潤肺緩以治之節齋化痰丸謝傳淸金丸單貝母丸霞天膏
氣痰七情鬱成咯之不出嚥之不下形如破絮或如梅核四七湯久者換蘇子加黃芩山梔海石三仙丸千金指迷丸
食痞酒臂脇痛加
食痰因飮食不化結成痞塊橘半枳朮丸痰壅喘急者瓜蔞實丸山查麥芽煎湯下陰虛者黃白丸傷水心中堅大如杯者名氣分枳朮丸料煎服痰癖硬如杯時有水聲者神保丸
酒痰小調中湯香附瓜蔞靑黛丸
痰飮有五因只一汗吐下溫用莫差
痰伏胞絡自肺竅嗽出涎伏脾元自口角流出飮生胃府從食脘吐出五飮六證留飮伏飮合爲一也皆因飮水及茶酒停蓄不散再加外邪生冷七情相搏成痰卽酒痰久而濕勝者與傷寒水證大同脈多弦滑或伏眼下皮如灰黑
痰飮水停腸胃腹響轆轆有聲令人暴肥暴瘦懸飮水流在脇咳唾則痛懸懸思水溢飮水流四肢身體重痛支飮水停膈上𩚚逆倚息短氣留飮水停心下背冷如手掌大或短氣而渴四肢歷節疼痛脇痛引缺盆咳嗽轉甚伏飮水停膈滿嘔吐喘咳發熱惡寒腰背痛淚出或身惕瞤仲景治諸飮在皮裏膜外表分者大小靑龍湯汗之在胸膈者瓜蒂散吐之在四肢經絡脇肋者五苓散分利之在腸胃裏分者十棗湯下之此皆治標之覇道也從輕汗以參蘇飮吐以二陳湯加防風桔梗探之分利五飮湯下劑開結枳朮丸中間間以小半夏湯古葶棗散枳朮丸溫中化痰丸淸氣化痰丸半夏溫肺湯隨虛實加減不必太泥
常法順氣與分導
古法順氣爲先分導次之然氣升屬火因氣動者曰痰氣順氣導痰湯因火動者曰痰火淸熱導痰湯因濕動者曰濕痰導痰湯主之通用二陳湯能使大便潤而小便長尤爲分導要藥風加南星皁角白附子竹瀝寒倍半夏加姜附姜汁火加石羔靑黛濕加蒼朮白朮燥加瓜蔞杏仁老鬱痰加海石芒硝瓜蔞食積加山査神麯麥芽停水加㯽榔痰在脇下加白芥子以行之痰在四肢加竹瀝痰在經絡用此探吐痰在皮裏膜外加白芥子竹瀝姜汁氣實用荊瀝
墜下溫中潤肺家
痰原於腎動於脾客於肺水升火降脾胃調和痰從何生
陽虛腎寒不能收攝邪水冷痰溢上或昏暈夜喘上氣者八味丸三味安腎丸黑錫丹以鎭墜之如痰壅發厥者蘇子降氣湯三生飮古硫汞丹
脾虛不能運化者宜補中燥濕六君子湯加竹瀝姜汁勞役傷脾失升降者補中益氣湯加半夏竹瀝姜汁
氣血虧乏痰客中焦閉塞淸道者仍宜溫中燥脾二陳湯氣虛合四君子湯血虛合四物湯
陰虛腎火炎上肺燥者二陳湯合四物湯去川芎半夏加貝母麥門冬瓜蔞仁桔梗潤而降之或腎氣丸三一腎氣丸語云痰無補法且老痰凝滯膠固非暫用溫藥引導必有拒格之患風寒痰氣內鬱不用溫散亦何以開結滯此皆難拘於無補也凡痰喘聲高脈散汗出如油身氷冷者死
鬱
與氣類參看寒鬱如心脾腹痛火鬱如脇痛跌撲癰疽瘡癤濕鬱如腰脚疝痛分見各類
六鬱仍分痰火積
鬱者病結不散也六鬱氣血痰食濕熱然氣鬱則生濕濕鬱則成熱熱鬱則成痰痰鬱則血不行血鬱則食不消而成癥痞六者皆相因爲病以致當升降不得升降當變化不得變化故法以順氣爲先降火化痰消積分多少治與諸氣大同凡病當先尋六鬱與痰火有則急治於此無則依雜證治
久則升散三焦通
鬱本病久不解因服藥雜亂而成又有鬱久而生病者俱宜升提如鬱在中焦以蒼朮川芎開提其氣以升之如食在氣上提其氣則食亦自消痰鬱火邪在下二便不利者二陳湯加升麻柴胡小芎防風以升發之熱鬱升陽散火湯火鬱火鬱湯主之當看發在何經加各經火藥又五鬱治法見第七卷
氣痰滿胸血能食
丹溪治病氣用四君子湯血用四物湯痰用二陳湯時以六鬱湯料參之此雜病治法總要也氣鬱胸滿脇痛脈沈濇加木香㯽榔烏藥蒼朮小芎倍香附砂仁痰鬱胸滿動則喘急起臥怠惰寸脈沈滑加南星香附瓜蔞仁海石血鬱四肢無力能食小便淋大便紅脈沈芤濇加桃仁韭汁牡丹皮
食脹濕痛熱目蒙
二陳湯爲主食鬱噯酸惡食黃疸鼓脹痞塊氣口緊盛加山査神麯麥芽傷冷食胃脘痛加草豆乾姜濕鬱周身關節走痛首如物蒙足重亦然遇陰寒便發脈沈濡加白朮倍蒼朮熱鬱目蒙口乾舌燥小便淋濁脈沈數加黃連倍山梔連翹六鬱不言風寒者風寒鬱則爲熱故也但諸鬱挾風加防風苦參挾寒加吳茱香附紫蘇
脫營愚者眠食廢
先順後逆雖不中邪病從內生令人飮食無味神倦肌瘦名曰脫營內服交感丹外用香鹽散臨臥擦牙有鬱結在脾半年不食或午後發熱酉戌時退或煩悶作渴加嘔或困臥如癡向裏坐亦喜向暗處婦人經水極少男子小便點滴皆憂思氣結治宜溫膽湯或二陳湯加參朮紅花痰火甚者以痰藥吐之下之後用越麯丸調理
有志養陰神自充
平人上納下化水穀滋沛身中陰氣自生如失名利之士有志恢圖過於勞倦形氣衰少穀氣不盛上焦不行下脘不通而胃熱熱薰胸中則內熱宜養陰降火三白湯加陳皮蒼朮川芎山梔香附枳殼甘草煎熟入姜汁少許熱服以散其鬱加當歸黃柏沙參或玄參以養其陰痰加貝母夏加麥門冬冬加補骨脂蓋當歸隨參補血白芍隨二朮除鬱因食冷物鬱遏陽氣於脾土中多因血虛而得之故用炒黑山梔解五臟結益少陰血若不早治復恣酒色勞瘵之由也
積熱
積熱三焦審實虛口乾煩渴大便窒
實熱因日服金石炙煿夜臥熱炕或火烘衣被久則蘊積熱毒在上焦則咽乾口燥而臭舌糜脣瘡在中焦則胸滿乾嘔作渴在臟腑則大小便閉法當淸心解毒上熱凉膈散中熱調胃承氣湯下熱八正散三焦俱熱三黃湯大金花丸
虛熱因消爍腎水相火炎上口燥煩渴精神短少心悸自汗懶於動作夜臥睡語法當降火滋水三補丸主之或只淸之潤之而已
實分氣血淸各經
氣分實熱白虎湯或敗毒散加荊芥靑皮白朮血分實熱四順淸凉飮氣血俱實熱洗心散甘露飮澤瀉湯
心熱單瀉心湯肝熱瀉靑丸脾熱瀉黃散肺熱瀉白散腎熱滋腎丸小腸熱導赤散胃熱瀉胃湯大腸熱瀉白湯膀胱熱加味石羔湯然諸熱皆屬於心熱甚則能傷陰宜朱砂安神丸以淸鎭之
虛炎升降與滋益
氣分虛熱淸心蓮子飮甚者龍腦鷄蘇丸久者宜升陽以散之小柴胡湯合四君子湯升陽益胃湯補中益氣湯或疑補中益氣何以治熱孰不知熱因熱用溫能除熱之理蓋大熱在上大寒必伏於內溫能退寒以助地氣地氣者在人乃胃之生氣使眞氣旺而邪熱自退
血分虛熱四物湯加芩連山梔或爲丸服久則滋陰以降之秦艽扶羸湯或古歸芪湯滋陰降火湯蒸熱者加味逍遙散坎離丸
氣血俱虛熱升陽滋陰兼用十全大補湯人參養榮湯俱加知母黃柏然虛熱久必脾胃不和三白湯參苓白朮散調之
風痰濕熱常相兼變證多端難執一
風熱風甚生熱者兼治風熱或熱甚生風者治其熱而風自消凡頭目腫痛眩暈眼昏目赤耳聾鼻塞口燥舌乾牙宣牙腫斑疹之類皆風熱炎上之所爲也初起上攻者川芎茶調散至寶丹四神丹上淸丸久而下注血衰者腎氣丸加知母黃柏或當歸龍薈丸四生散
痰熱者因痰生熱或因熱生痰凡咽痛喉閉膈噎胸痞癲狂驚悸怔忡健忘之類皆痰火滯中之所爲也小調中湯大調中湯
濕熱者因濕生熱或因熱生濕凡泄瀉下痢水腫鼓脹黃疸遺精白濁疝痛腰痛脚氣之類皆濕熱下流之所爲也治見各條丹溪治濕熱上焦黃芩虛者天麥門冬代之中焦黃連虛者白朮茯苓葛根代之下焦草龍膽防己黃柏虛者肥人蒼朮南星滑石瘦人牛膝㯽榔桃仁紅花經曰治病必求其本此風熱痰熱濕熱乃百病之根本也
諸虛
諸虛專要辨陰陽
血陰而氣陽也有暴虛而無傷損者易復有虛而虧損者亦可補益惟久虛而傷壞者必保養僅可半愈大槪虛脈多弦弦濡大而無力者爲氣虛脈沈微無力爲氣虛甚脈弦而微爲血虛脈濇而微爲血虛甚或寸微尺大而緊者血虛有火多汗又形肥而面浮白者陽虛形瘦而面蒼黑者陰虛
食少神昏精不藏腰背胸脇筋骨痛潮汗痰嗽是其常此虛證也但見一二便是
外因新損容易復
外因感寒久則損陽自上而下一損於肺則皮聚毛落二損於心則血脈虛少不榮臟腑婦人月水不通三損於胃則飮食不爲肌膚治宜辛甘若淡過於胃則不可治矣感熱久則損陰自下而上一損於腎則骨痿不能起於床者死二損於肝則筋緩不能自收持三損於脾則飮食不能消剋治宜酸苦若鹹過於脾則不可治矣又不內外因驚而奪精汗出於心則損脈疾走恐懼汗出於肝則損筋搖體勞苦汗出於脾則損肉飮食飽甚汗出於胃則損腸持重遠行汗出於腎則損骨治宜酸苦若辛散於心則不可治矣抑論心肺損而色憊汗多者爲陽虛肝腎損而形痿汗多者爲陰虛經云損其肺者益其氣損其心者補其榮血損其脾者調其飮食適其寒溫損其肝者緩其中損其腎者益其精是以古方肺損證見四君子湯心損證見四物湯心肺俱損者八物湯心肺及脾胃俱損者十全大補湯肝腎俱損者牛膝丸雜證新虛夢遺者桂枝湯加龍骨牡蠣四肢煩熱酸疼心悸腹痛者小建中湯汗多力少筋骨拘急者黃芪建中湯汗多脈暴結者灸甘草湯暴損氣虛有汗潮熱者補中益氣湯氣虛無汗潮熱者人參淸肌散暴損血虛有汗潮熱者人參養榮湯血虛無汗勞熱者茯苓補心湯暴脫血者益胃升陽湯潮汗痰嗽者黃芪益損湯加半夏大病後食減盜汗者參苓白朮散加黃芪當歸
勞慾久虛成內傷
內因五勞六極七傷積虛成損積損成傷經年不愈者謂之久虛五勞應五臟六極卽六慾應六腑蓋心勞曲運神機則血脈虛而面無色驚悸夢遺盜汗極則心痛咽腫肝勞盡力謀慮則筋骨拘攣極則頭目昏眩脾勞意外過思則脹滿少食極則吐瀉肉削四肢倦怠關節肩背强痛肺勞預事而憂則氣乏心腹冷胸背痛極則毛焦津枯咳嗽鬨熱腎勞矜持志節則腰骨痛遺精白濁極則面垢脊痛此五勞應乎五極者也若原因腑虛以致臟虛臟腑俱虛視聽已衰行步不正名曰精極令人精濁莖弱核小故又曰六極極卽傷也七傷者推原勞極之由久視傷血久臥傷氣久坐傷肉久立傷骨久行傷肝房勞思慮傷心腎則陰血虛勞役飢飽傷胃腑則陽氣虛此傷證之至要也
陰虛四物湯二宜丸腎氣丸火動外潮者四物湯加知母黃柏或滋陰降火湯丸加味逍遙散補陰丸火燥甚者大補陰丸單天門冬膏
陽虛四君子湯保元湯火衰中寒身冷者鹿茸大補湯蓯蓉散加減內固丸三仙丹溫腎丸膃肭補天丸斑龍丸
陰陽俱虛八物湯固眞飮子或丸人參養榮湯或十全大補湯加蓯蓉附子半夏麥門冬或八味丸有火者二至丸異類有情丸
心虛人參固本丸夢授天王補心丹朱子讀書丸肝虛天麻丸鹿茸四斤丸脾虛參苓白朮散橘皮煎丸蒼朮膏白朮膏參苓造化糕太和羹肺虛單人參膏單五味子膏腎虛小兎絲子丸玄兎固本丸三味安腎丸太極丸
調和心腎養脾胃
不論陰陽損傷皆因水火不濟火降則血脈和暢水升則精神充滿或心腎俱虛或心脾俱虛或心肝俱虛或肺腎俱虛或五臟俱虛但以調和心腎爲主兼補脾胃則飮食進而精神氣血自生
調和心腎虛中有熱者古菴心腎丸虛中有寒者究源心腎丸不受峻補者歸茸丸瑞蓮丸冷補丸兼補脾胃二神交濟丹還少丹天眞丸返本丸
挾熱與氣細酌量
虛者下虛也熱者上熱也又言虛實者正氣虛邪氣實也心勞邪熱則口舌生瘡語澁肌瘦肝勞邪熱則脇痛關格不通脾勞邪熱則氣急肌痺多汗肺勞邪熱則氣喘面腫口燥咽乾腎勞邪熱則尿赤陰瘡耳鳴溺閉三白湯主之心熱加黃連木通麥門冬生地肝熱加黃芩防風當歸龍膽草赤芍脾熱加山梔石斛升麻肺熱加知母桑白皮秦艽葶藶腎熱加玄參赤茯車前子生地更參積熱門虛炎治法
挾氣者交感丹古菴云心腎主血心惡熱而腎惡燥則淸熱潤燥之藥是補心腎而瀉肺脾也肺脾主氣肺惡寒而脾惡濕則溫寒燥濕之藥是補肺脾而瀉心腎也局方槪用辛香燥劑以能健脾進食然陰血消而心腎損以致虛極火炎面紅發喘痰多身熱如火趺腫溏泄脈緊不食者死噫凡虛皆陰血陰氣虛也若眞陽虛亦不可治
從來養性延年藥只是中和效更長
經云形不足者溫之以氣溫存以養使氣自充非溫藥峻補之謂也精不足者補之以味乃天地自然之味非膏粱之謂也今人無病貪補而致病者有之有病貪補而不依證用藥反增痰火者有之非惟不足却疾延年亦非養心養性之道且少年慾火正熾尤宜戒補中年以後必資藥餌扶持者亦須量體寧從緩治不可責效目前反致奇疾大槪腎虛者瓊玉膏還元秋石丸延年益壽不老丹耳目衰者還元丹四聖不老丹松柏實丸腎虛無火者何首烏丸却老烏鬚健陽丹腎虛有火者八仙添壽丹羸瘦者大造丸紫河車丹血疾者女貞丹柏葉煎柏脂丸秤金丹風疾胃火者松脂丸松梅丸風疾無火者仙人飯痰火溺澁者茯苓煎氣弱者單人參膏血燥者單天門冬膏地黃膏脾虛者白朮膏脾腎俱虛者加味蒼朮膏此皆養性延年之藥亦必因病選用
沈寒痼冷
沈痼大補氣血煖胃脾
人身眞陽耗散脾胃虛弱加以食啖生冷嗜慾過度以致臟腑停寒不散謂之沈寒積冷不解謂之痼冷宜十全大補湯鹿茸大補湯加姜桂雄附以滋氣血補煖下元若原只因生冷傷脾者四柱散附子理中湯補眞丸專補脾胃可也又有陰虛內熱因傷冷藥及將息失宜變成寒中全以養脾爲主只宜理中丸二神交濟丹去白芍或四物湯去芍藥合理中湯
男精女帶吐瀉奇
或暴下或久瀉或吐瀉俱發宜古半附湯附子理中湯沈香蓽澄茄丸遺精金鎻正元丹究源心腎丸硫苓丸崩帶見婦人門
腦寒肢冷心腹痛
腦髓寒者三五七散四肢冷者古姜附湯古桂附湯氣虛冷汗出者古參附湯古芪附湯血虛冷者古茸附湯遍身冷昏暈者三建湯順元散心腹絞痛甚者椒附丸復陽丹挾外感者正氣補虛湯
剛劑慢投恐腎衰
金液丹黑錫丹養氣丹返陰丹盡皆金石悍劑陰臟性緩漸服回陽卽止猛進常服恐水枯火躁元陽脫矣陽臟性急者禁服
取陰取陽無過治王氷此語亦吾師
古以三建湯治心經之元陽虛者責其無火也大補陰丸治腎經之眞陰虛者責其無水也蓋人之所籍以生者陰陽之氣耳不善調攝偏熱偏寒病未至甚治之不難若夫積熱始而凉和次而寒取寒取不愈則因熱而從之從之不愈則技窮矣由是苦寒頻歲而弗停沈寒始而溫和次而熱取熱取不愈則因寒而從之從之不愈則技窮矣由是辛熱比年而弗止殊不知以寒治熱而熱不衰者由於眞水之不足也以熱治寒而寒不衰者由於眞火之不足也不知水火不足泛以寒熱藥治非惟臟腑習熟藥反見化於其病而有者弗去無者復至矣故取之陰所以益腎水之不足而制心火之有餘也取之陽所以益心火之不足以勝腎水之有餘也火之原者陽氣之根水之主者陰氣之根非謂火爲心而原爲肝水爲腎而主爲肺也此太僕達至理之妙也又積熱用苦寒藥必姜汁酒製沈寒用熱藥如附子必用童便蜜製蓋寒因熱用熱因寒用恐相違逆故也
右雜病提綱雜病者或兼外感風寒暑濕燥火之氣或挾內傷宿食氣血痰鬱虛實之情外感驟則爲四中內傷久則爲沈痼所以提之於前以見其爲百病大綱其餘證皆由此變出醫能知此門戶又能知從頭至足問證之法第一辨其爲內傷耶爲外感耶外感手背熱而口能知味內傷手心熱而口不知味外感傷風惡風面光有汗傷寒惡寒面慘無汗傷暑惡熱煩渴面垢傷濕惡濕重著面黃內傷勞役傷氣則惡勞而心口不痛飮食傷脾則惡食而心胃刺痛若夫色慾傷腎則愈好色而骨蒸口多嗜味陰虛火動故也七情思慮傷心與脾則益善思而怳惚不寐憂怒傷肺與肝則愈動氣而痞滿眩嘔口仍失味諸氣怫鬱故也一切血證日輕夜重一切痰證食少肌色如故一切火證性急潮盛一切水證脇硬心下怔忡至於辨證虛實俱以似傷寒陽證者爲熱且積也似傷寒陰證者爲虛且寒也又辨其內外有無相兼多寡或不內不外而爲本經自病男子必審房勞女人先問經孕與所處順逆及曾服某藥然後證之以脈萬無一失噫機括熟而門類顯者惟不脈而藥可以廣及然亦難乎其人之妙悟也病家一時緊急尋醫辨證且將此提綱理會亦不致差門戶以後分類有言外因風寒暑濕內因七情瘀血痰火食積而不詳言其證者正以括之於此也以意會之醫門斯可入矣
雜病分類上
風類
頭眩
頭眩欲倒辨瘦肥
或云眩暈或云眩冒眩言其黑暈言其轉冒言其昏一也虛者內外之邪承虛入表而上攻實者內外之邪鬱痰上結而下虛大槪肥白人多濕痰滯於上火起於下痰因火而上衝所謂無痰不作眩者是也治宜以痰爲主兼補氣降火瘦人多腎水虧少相火上炎而眩暈所謂風勝則地動火得風則焰旋是也治宜滋陰降火化痰抑肝此以肥瘦爲主亦丹溪常法也後倣此
眼花昏暗屋旋飛
經曰徇蒙招尤徇蒙者如以物蒙其首招尤者招搖不定如立舟車之上起則欲倒眼昏耳聾屋如旋轉甚則卒倒不省人事乃肝所主也又曰諸脈皆系於目臟腑筋骨氣之精而與脈幷爲系上屬於腦後出於項中故邪中於項因逢其身之虛其入深則隨眼系入於腦則腦轉腦轉則引目系急而眩矣
虛弱老年陽陷越
內傷勞役氣虛不能上升或汗多亡陽宜補中益氣湯色慾傷腎氣逆不能歸元四君子湯加天麻防風或十全大補湯腎氣丸加鹿茸
血虛因産後金瘡及吐衄兦血孤陽浮越古芎歸湯加炒乾姜瘀血滯胸加童便
老年每早起眩暈須臾自定有風痰虛火者果係陽虛順元散呑黑錫丹以鎭墜之玉機謂丹藥金石助火香竄散氣多致飛越之亢豈能鎭其不歸之氣耶
火痰暈甚氣痛眉
火動其痰眩甚者二陳湯加芩連蒼朮羗活火盛壯實屬陽明者單大黃酒炒爲末茶淸下或古荊黃湯加防風等分屬太陽少陽者酒芩白芷等分爲末茶淸下虛火半夏白朮天麻湯
七情臟氣不平涎迷心竅眩暈眉稜骨痛眼不可開者七氣湯五液湯補虛飮
風則項强寒拘痛
外因風脈浮有汗項强熱者川芎茶調散或參蘇飮加南星黃芩熱甚者川芎石羔散虛者山茱茰散或四物湯加秦艽羌活通用單白芷丸又大風頭眩手足麻痺胃脘發痛乃風寒濕三痺合至必有停飮在上宜量吐之
寒脈緊無汗四肢拘急筋攣頭掣痛五積散喜熱手按者附子理中湯三五七散
暑煩渴兮濕重垂
暑脈虛煩渴十味香茹散或二陳湯加黃連山梔川芎
濕脈細頭重吐逆芎朮湯芎朮除眩湯或腎著湯加川芎風濕玉壺丸
外邪和解淸痰火內虛本固標自移
凡肝脈溢大必眩宜預防之外感解肌化痰不可妄施汗下內因量施補益昔丹溪治婦人帶下頭眩專治帶而眩自安蓋頭眩頭痛咳嗽病之標也經曰治病必求其本
通用二陳湯七情加丁香砂仁白朮風痰加天麻白附子荊芥防風寒痰加乾姜良姜熱痰合解毒湯濕痰合芎辛湯停水心悸合五苓散酒食傷加乾生姜胸中宿痰眼澁手麻痺髮脫健忘者用本方探吐吐後宜服淸上辛凉之藥調之氣虛倍參芪血虛倍芎歸痰盛加竹瀝羌汁火盛加童便如眩暈氣上衝胸戰搖者只宜茯苓桂朮甘草湯加減
凡眩暈言亂汗多下利時時自冒者虛極不治
頭痛
厥頭痛將內外分
眞頭痛引腦巓泥丸盡痛手足冷至節者死厥者逆也邪氣逆上陽經而作痛甚則發厥須分內外二因治之
外感寒熱表家論
外感頭痛必有寒熱宜分輕重解表
風證芎芷香蘇散消風散風熱川芎石羔散風寒三五七散風寒入腦連齒痛者芎辛湯或羗活黑附湯去附柏加桂枝腦風項背怯寒腦戶極冷者用麻黃細辛全蝎藿香各五分爲末荊芥煎酒或茶下
寒證連鬚葱白湯葛根葱白湯
暑證香茹散加茵陳葱白或大半夏湯姜汁爲丸服
濕證芎朮湯濕熱心煩痛起耳中古防風湯加酒芩蒼朮蒼耳子細辛爲末茶淸入姜汁少許調服熱多者酒芩爲末茶淸下
通用二陳湯加芎芷爲主太陽惡風寒脈浮緊加羌活麻黃川芎陽明自汗發熱惡寒脈浮緩長加升麻葛根白芷渴者宜合白虎湯加吳茰白芷少陽寒熱往來脈弦加柴胡黃芩如三陽胸膈宿痰痛久不止令人喪明宜合川芎茶調散探吐太陰體重腹痛脈沈必有痰加蒼朮南星少陰寒厥脈沈細加附子細辛厥陰吐沫厥冷脈浮緩加吳茰頭頂項背俱痛者宜合羌吳湯肥人加二朮瘦人加酒芩風熱加蔓荊子川芎酒芩苦頭痛加細辛巓頂痛加藁本升麻防風
內虛氣滯太陽痛
內傷氣虛相火上衝耳鳴九竅不利兩太陽穴痛宜補中益氣湯倍川芎加知母蔓荊子或四君子湯大病後及諸虛痛者四柱散加茶一撮
血虛魚尾上生嗔
古芎歸湯或四物湯加酒芩羌活柴胡蔓荊子氣血兩虛者調中益氣湯加川芎細辛挾火者安神湯
腎虛巓痛七情嘔
腎厥下虛上盛巓頂痛不可忍脈擧之則弦按之則堅宜玉眞丸
七情氣厥心腹脹滿嘔吐酸水宜古芎烏散葫蘆芭散挾痰如聖餅子頭與心換痛者古藁蒼湯
痰火食積皆同因
痰厥頭旋眼黑言亂惡心眼閉肢冷宜半夏白朮天麻湯導痰湯加芎辛三生丸
痰火痛甚如破二陳湯加芩連或淸空膏淸上瀉火湯如壯實人只宜酒炒大黃爲末茶淸下
痰飮滯痛者神芎丸有伏痰者瓜蒂散吐之
積聚痛者大黃備急丸
凡頭痛數日不食百藥不效者二氣丹無熱者黑錫丹常服點頭散斷根
尋常頭目不淸似痛非痛參蘇飮主之風熱者徹淸膏芩連煎湯調下沐浴後者單白芷丸
頭風附：眉稜骨痛
頭風項强分偏正
素有痰者或櫛沐取凉及醉飽仰臥賊風入腦入項入耳入鼻自頸項已上耳目口鼻眉稜之間有一處不若吾體皆其漸也有頭皮浮頑不自覺者有口舌不知味者或耳聾或目痛或眉稜上下掣痛或鼻中聞香極香聞臭極臭或只呵欠而作眩冒之狀甚則項强硬身體拘急宜川芎茶調散或祛風通氣散主之此正頭風也
偏左痛者多血虛或有火或風熱偏右痛者多氣虛或鬱滯或痰或風濕要知正痛常兼左右病邪凡頭痛久則爲風也
兼濕兼熱陰煖定
風濕腫痛連肩背或遇陰雨則甚者羌活勝濕湯
風熱頭痛重大遇熱則發消風散倍荊防熱甚二陳湯加荊防薄荷便閉更加大黃微利之熱微二陳湯加酒芩防風芎芷
濕痰痛密多右邊
濕痰發則痛密無間二陳湯加南星蒼朮川芎及細辛少許
血虛晩重爲左病
血虛者朝輕夕重古芎歸湯或四物湯加荊防白芷薄荷
若氣虛者朝重晩輕多屬右邊宜補中益氣湯加芎辛陽虛甚者單白芷丸用參附煎湯下
久甚火鬱裹重綿
頭風發時悶痛必欲綿帕裹包者熱鬱也宜凉血瀉火爲主佐以辛溫散表從治二陳湯加酒炒黃芩及荊芥薄荷川芎石羔細辛或消風百解散防風通聖散
有三陽熱鬱頭痛不敢見光喜置氷於頂者宜辛凉汗吐下三法倂行乃愈又有偏痛年久便燥目赤眩暈者乃肺承肝氣鬱血壅而然宜大承氣湯下之外用大黃芒硝爲末井底泥調塗兩太陽穴上乃愈
不妨外感相兼倂
素患頭風因外感而發者惡寒頭面多汗宜分偏正專治頭風而外感自散如頭風發方愈而後外感自汗者加味烏荊丸因七情發多吐逆寒熱者參蘇飮主之無寒熱者二陳湯加烏藥川芎
眉稜眶痛或羞明無非痰與風熱甚
風痰眉心痛者二陳湯呑靑州白丸子眉稜骨痛連目不可開晝靜夜劇身重者導痰湯濕痰眉眶骨痛體重者芎辛湯合導痰湯加川烏白朮寒濕芎辛湯加川烏附子姜桂南星
風熱眉稜骨痛甚者古防風湯加酒黃芩風虛加川烏草烏細辛或金棗丹血虛挾風羞明眉眶痛甚者生熟地黃丸或四物湯加羌防氣虛挾風安神湯
通用謝傳點眼丹搐鼻藥
面風
面腫虛食熱不食
面腫乃食後冒風所致能食者風虛面麻木牙關急搐升麻胃風湯不食者風熱面脣黑心懸如飢防風通聖散內傷氣促者升麻順氣湯
頰顋同此分虛實
面腫撘頰撘顋仍以能食爲風虛不食爲風熱撘頰連齒腫出血者胃火也淸胃散撘顋因膏粱積熱者升麻黃連連翹牛蒡子白芷等分水煎連耳上加羌活耳下加柴胡內虛食少者補中益氣湯耳後微腫者腎虛也腎氣丸料水煎服詳外科痄顋
陽盛面熱陽衰寒
手足陽明經氣盛則身己前皆熱風熱上衝則面獨熱先以調胃承氣湯加黃連犀角下兩三行次以升麻葛根湯加黃連川芎荊芥薄荷調之如陽明氣不足則身己前皆寒寒濕上逆則面反不能耐寒先以附子理中湯數服次以升麻葛根湯去芍加參芪附子益智草蔲白芷葱白面浮者補胃湯連骨痛者乾姜散
生瘡總是胃家疾
凡風客皮膚痰漬臟腑則面䵟𪒟脾肺風濕搏熱生瘡紅紫或腫者俱宜金沸草散倍黃芩或升麻胃風湯加減
面生細瘡常出黃水或目生瘡用桃花陰乾爲末熟水調服外用杏花煎湯洗之如生五色瘡只用鹽湯綿浸搭瘡上日五六易如生粉刺搗兎絲子汁塗之內服樺皮散
面皮裏痛者用何首烏爲末姜汁調敷以帛蓋定炙熱鞋底熨之
眼
眼病須先分表裏
外因風中腦戶濕漬頭上熱逼冷灌睛中或久處煙火或食後向火或醉後失枕血滯痰壅或冒沙塵或撞刺撲損湯泡火燒皆傷目之標內因五辛炙煿酒麯濕熱痰火房室損精勞役傷氣泣涕刺頭傷血暴喜暴怒暴驚極目遠視夜書細字鏤刻博奕傷神皆傷目之本初起在腑爲表當除風散熱久則入臟爲裏當養血安神然內因初卽入裏外因久亦帶表悟之
五輪八廓亦此理
表證多屬三陽部分裏證多屬三陰部分要知以肝爲主表裏虛實不過五行生剋之理八廓不必深泥舊設七十二證今纂註于內更不重複便覽
五輪白肺烏珠肝
白屬肺氣之精曰氣輪氣證七情氣滯則血凝紅膜薄如傘紙日久變成白膜瞙者難治
熱證白睛潤濕浮而赤腫筋多重者生紅花翳痛澁有淚年深睛變碧色滿目如凝脂赤路橫直如絲宜四物湯去芎換土當歸加甘草
虛證白睛枯槁氣沈而濁
烏珠屬肝筋之精曰風輪風證睛閃兩臉瞼不歸中如轆轤轉關難治
熱證赤暈浮漿重者烏珠忽然如鍼刺痛雙目緊急或突出豆許如蟹睛者忌點或生翳似旋螺尖突起或周圍生翳如鉅齒如棗花四五枚相合赤色刺痛或生翳四邊皆白中間一點黃心或生翳如玉色浮滿不痛者忌鍼割或生靑色翳兩眥澁痛或翳如氷色堅實傍觀逼透瞳人
虛證輕者枯黃遶睛重者烏珠上一點圓翳日中見之差小陰處見之差大或一點黑翳如小豆疼痛淚出者忌點又肝虛雀目曉明晩暗乃所稟血虛有火也年深則盲黃風雀目者木衰土盛終當變黃脹而死宜平胃散以平土氣四物湯以補肝虛經年瞳子色如金者不治
不治證生翳上橫如劒脊下面微微甚薄不赤不痛或浮翳如水光白色環遶瞳人初生自小眥頭至烏珠上不痛痒無血色相潮或翳如凝脂邊厚邊薄形如缺月色光無瑕或生翳經年如銀釘釘入烏珠或因他病生翳初甚微後遍睛俱白
心與小腸內外眥
內眥屬心外眥屬小腸血之精曰血輪熱證輕者赤脈纏眥重者赤脈漸漸侵睛或眥頭結聚生瘡流出膿汁涎水粘睛上下乃風熱留臉中宜白薇丸
氣證努肉攀睛或先赤爛多年肝熱所衝或用力作勞有傷肝氣而成或痛或痒兩眥努出心氣不寧憂思不已遂乃攀睛或起筋膜宜大黃黃芩防風薄荷等分入蜜煎服或定心丸
上下兩胞胃與脾
肉之精曰肉輪又上胞臉內銳眥係足太陽起脈
風症輕者胞弦緊急重者上下臉似朱塗而生瘡久則生翳乃風熱也或眼皮有如膠凝腫似桃李時出熱淚乃風毒也宜點花草膏又爛弦風痒甚雙手背揉日久兩臉赤爛粘滯經年不安宜三稜鍼刺目眶外以瀉濕熱內服消風散桑白皮煎湯調服又倒睫拳毛淚出涓涓翳膜漸生乍愈乍發經年不安眼皮漸急如鍼刺痛瞳人不安乃脾受風熱當去內熱退火邪令眼皮緩則毛出翳退外用手法翻內臉向外以三稜鍼橫刺用左手爪迎其鍼鋒出血再用木鱉子搗爛緜包成條左患塞右右患塞左鼻中其毛自分先宜瀉肝散後服五退散又上下臉俱翻出或一臉翻出在外乃脾風熱也
熱證輕者臉紅赤硬睛疼淚出羞明重者兩臉上下初生如粟漸大如米或赤或白不甚疼痛堅硬乃肝壅瘀血也宜加味荊黃湯又臉內生如鷄冠蜆肉或靑或黑阻礙睛痛乃脾風熱也須翻出看之用觀音草每日輕輕微微漸漸括去毫釐血出用金匙挑洗風毒藥水按而止之刮後不時將藥水點入則不復腫
腎水一點黑瞳子
骨之精曰水輪虛證瞳人散大視物不眞火盛則瞳人焦黃虛冷則瞳人靑綠少勞則痛
熱證瞳人內湧輕者如不患眼人但微有頭旋生花或勞力轉加昏蒙或頭旋相牽瞳人連鼻膈皆痛時起紅白或黑花吐逆肝熱則先左肺熱則先右肝肺熱則左右齊發重則生翳瞳人上如凝脂色澁痛無淚或滑翳如水銀珠子微含黃色遮遶瞳人或散翳形如魚鱗點或臉下起粟子而爛瞳人痛甚又白翳旋遶瞳人點點如白花鱗砌皆肝肺相傳風熱也又黑水上橫深瑕盤靑色沈沈深入痛甚乃腎臟風熱也或血灌瞳人無翳其痛如刺乃肝血無歸宜通血丸又瞳人被物撞打驚痛昏暗眼眶停留瘀血宜貼地黃膏次服決明散如撞刺生翳經久復被物撞轉加昏暗者難治經效散救之又飛絲沙塵入眼瞳人不安單瞿麥爲末鵝涎調敷或新筆蘸京墨點之又湯泡火燒腫痛者不可用冷藥卽點待一日後以五行湯溫洗及地黃膏敷之
風證則瞳人靑或瞳人連眥頭皆痒不能收臉乃膽受風熱宜防風一字散
不治證瞳人乾缺痛澁無淚或白藏在黑水下向日細視方見或兩眼相傳疼痛早輕夜重或內障五色相間頭痛無淚日中如坐暗室或雷頭風熱毒氣衝入睛中牽引瞳人或微或大不見
八廓寄位始有名
乾爲天廓位兩邊白睛中間屬肺與大腸坎爲水廓位瞳子屬腎艮爲山廓位神光屬膽震爲雷廓位白睛上截向小眥屬小腸巽爲風廓位烏珠瞳人外屬肝離爲火廓位大小眥屬心與命門坤爲地廓位上下臉屬脾胃兌爲澤廓位白睛下截向大眥屬膀胱
婦人小兒大同耳
婦人活血爲主有孕忌用麝點小兒眼患多是胎毒及食毒內服敗毒散外洗解毒湯切忌披鎌鍼灸
小兒初生胎風雙目紅而眶邊赤爛至三四歲不愈宜消風散桑白皮煎湯下又小兒通睛欲觀東邊則見西畔若振掉頭腦則睛方轉此肝受驚風宜牛黃丸又小兒眼胞患斑瘡熱氣衝透睛中疼痛淚出翳如銀片腫澁難開宜柴胡散神醫散又小兒臉中初生如麻仁日漸如豆懸垂臉內乃風熱攻脾宜五退散加減又小兒疳眼初起澁痒久生瘡翳腫痛乃肝風所衝或痢後虛熱上攻者俱忌點宜還睛散痘瘡眼詳疹痘
小兒不治證胎中受風五臟不和嘔吐黃汁兩眼靑盲不明及初生視物近看轉睛不快至四五歲瞳人結白昏蒙不見
暴赤腫痛澁且痒
或飮食積熱或天行赤目老幼相似或傷寒後餘熱以致血熱痰壅則目暴赤腫痛爲熱痒爲風澁爲毒不可槪用凉藥因成內障亦不可誤用溫藥助熱致令昏澁眵淚努肉攀睛等狀是成外障決明散主之又有睡覺目赤腫良久無事者血復散於四肢也宜地黃粥又或讀書鍼刺過度而痛者名曰肝勞但須閉目調護又中惡祟卒痛如鍼刺或如火灸及太陽穴痛早輕夜重宜決明散
翳膜眵昏總是表
暴赤後熱流肺經輕則朦朧而已稍重則生雲膜如黃膜從下生而上衝黑睛痛澁難開乃脾受風食毒可治如赤膜從上生下遮覆黑睛名垂簾膜乃客熱上衝也難治又重則生翳障狀如珍珠碎米紅色自下而上者易治狀如梅花葉白綠自上而下者難治治法宜先去翳而後淸熱若先去熱則翳難去
眵淚熱而交流兩臉赤者屬肝熱之甚或衝風淚出由熱甚而水化制之也又肺受風寒遇風冷則流淚尤甚者白殭蠶散風淚不止食後呑當歸龍薈丸數粒
目昏者熱鬱也甚則平白日無所見故傷寒病熱極則目盲而不識人目微昏者至近則轉難辨物或如隔簾視或視如蠅翅或見黑花皆目之玄府閉密而致榮衛精神不能升降故也若患風疹者必多眼暗攻其風則暗自去
抑論脾家受毒則眼白亦腫神勞則眼睛亦痛心熱則血灌瞳人傷風則淚亦出虛煩則眼亦昏勞力則眥亦赤生瘡乃風熱侵肺黃乃酒傷於脾最宜活變
裏虛昏昧最羞明
上虛屬肝虛必頭暈目眩耳聾下虛屬腎虛必眼花睛痛耳鳴
昏花者傷氣昏暗者傷血熱證亦有羞明怕日但內虛全不敢近陽光
內障黑花瞳散杳
內障昏蒙外無翳膜因腦脂下凝烏珠轉白或如金色或菉豆色或如雲煙或見五色治比外障更難如腦脂凝結瞳人反背者不治
黑花者腎虛也五色花爲腎虛客熱靑花膽虛紅花火盛
散杳者瞳人散大視物杳冥
近視陰虛遠視陽
能近視不能遠視者看一成二屬肝腎虛宜腎氣丸地芝丸或加降火之劑
能遠視不能近視者屬心虛宜定心丸
淚冷睛疼多縹緲
有肝虛客熱迎風冷淚者歸葵湯古木賊散
睛疼有火者滋腎丸無火者杞苓丸
外因風熱濕挾痰
外因風則胞白兩眼拘急牽引喎斜痒而靑淚肝風毒菊花散腎風毒白蒺藜散明目流氣飮撥雲散白殭蠶散防風一字散犀角飮選用
熱則珠突胞硬腫紅刺痛洗肝散洗心散還睛散通肝散瀉肝散決明散羚羊角散蔓荊散加味荊黃湯瀉靑丸凉膽丸墜翳丸選用
濕則食減身倦地氣冒明如雲霧掩日或忽然不見或略見不明宜鹽朮散單蒼朮膏濕熱甚者神芎丸
暴寒則目瞞不明皆熱所爲也人參敗毒散疼者升麻葛根湯歷考眼科無寒而有虛豈寒泣血而不上攻耶
挾痰者則痛甚宜小省風湯南星丸
內傷氣血精神少
內傷七情氣壅朦朧胞腫而軟酸澁微赤木香流氣飮加川芎蒺藜風與氣搏痒澁渾多淚者羌活石羔散因過思勞神大志丸育神夜光丸因驚恐者定心丸因怒者當歸龍薈丸
內傷飮食勞倦損陷胃氣火盛血脈沸騰益氣聰明湯磁砂丸還睛丸氣弱甚者單人參膏補中益氣湯如脾胃熱兼有宿食者秦艽大黃爲末砂糖調服利之脾胃濕傷內外障者椒目丸鹽朮散傷熱酒胃氣汚濁血死目盲者蘇木煎湯調人參末連鼻與手掌紫黑者四物湯加桃仁紅花蘇木煎湯調人參末服
內傷色慾腎氣虛者補腎丸腎精虛者益陰腎氣丸肝血虛者養肝丸生熟地黃丸肝腎虛者駐景丸
抑論五臟六腑精華皆稟於脾注於目故理脾胃則氣上升而神淸也又肝之系雖總於目而照徹光彩實腎精心神所主故補精氣安神者乃治眼之本也
風熱兼虛亦有之
熱久復爲風冷所承則眼中不赤而弦赤且爛若風與熱幷則內外浮赤而痒甚大槪表病肥人多風熱防風黃芩瀉火爲君黃連當歸養血爲臣柴胡升麻白芷消腫止痛爲使白睛紅者加白豆蔲少許瘦人血虛宜四物龍膽湯或加羌活蔓荊荊芥玄參山梔仁菊花爲佐
裏證肥人多風虛者防風一字散四生散補肝散還睛丸瘦人血虛挾風者通血丸明目地黃丸滋陰地黃丸熟地黃丸
通用羊肝丸久甚者退翳丸活命羊肝丸
古人只消一火字了
眼不過虛實而已白輪變赤火承肺也肉輪赤腫火承脾也黑珠五色花翳腎虛火也神光靑睛被翳肝虛火也赤脈瘀血貫目澁痛心火自甚也故童子水在上則視明瞭老人火在上則視昏眊實火氣有餘宜前風熱藥中加枳殼杏仁以破氣虛火血不足宜前養陰藥中加知母黃柏以降火黑睛有翳者倍之蓋散有餘之火在於破氣降不足之火在於養陰
陽衰火少却宜溫
或勞慾過度或凉藥過多以致渾身手足麻木九竅不利兩目緊急靑白翳見大眥視物無力者宜補陽湯黃芪湯或加黃柏或菊睛丸經曰壯水之源以鎭陽光滋陰是也壯火之主以消陰翳養陽是也今人不分陰陽專以龍腦辛香石藥搽點而不知辛散損明悲夫
外治點洗要手巧
凡暴赤腫血壅氣凝者一時連點三五次亦可如氣血稍虛者宜服藥以塞其源藥水洗之生有雲膜方可用點若無翳膜縱久但可洗之却忌過用凉藥冷洗氷血眼化爲水至於鍼刀火烙古人忌用惟太陽經熱生偸鍼痣可刺去血如爛翳用茜草根燒灰燈心草蘸點之須㬰大痛以百節草刮去他如金鍼撥轉瞳人等法別是一家傳授
耳
耳聾虛熱分新舊
新聾多熱少陽陽明火多故也宜散風熱開痰鬱之劑舊聾多虛腎常不足故也宜滋補兼通竅之劑脈證以腎爲主遲濡爲虛浮動爲火浮大爲風沈濇爲氣數實爲熱
兩胃怒左相火右
厚味動胃火則左右俱聾忿怒動膽火則左耳聾色慾動相火則右耳聾三者忿怒爲多
痰火風濕氣閉可通
痰火因膏粱胃熱上升兩耳蟬鳴熱鬱甚則氣閉漸聾眼中流火宜二陳湯加黃柏木通萹蓄瞿麥因酒者通聖散加南星枳殼大黃或滾痰丸
風聾因風邪入耳必內作痒或兼頭痛風熱或因鬱者防風通聖散先將大黃酒煨又酒炒三遍後入諸藥俱用酒炒煎服風壅連頭目不淸者淸神散風虛者排風湯桂香飮芎芷散
濕聾因雨水浸漬必內腫痛凉膈散加羌活防風俱用酒炒或五苓散加陳皮枳殼紫蘇生姜濕痰神芎丸濕熱挾氣木香檳榔丸
氣聾因臟氣厥逆上壅入耳痞塞不通必兼眩暈實人因怒者當歸龍薈丸虛人因思者妙香散憂滯者流氣飮子加菖蒲上盛下虛者秘傳降氣湯加菖蒲
虛勞精氣脫難救
虛聾因久瀉或大病後風邪承虛入耳與氣相搏嘈嘈而鳴或時眼見黑花陰虛者四物湯加知柏菖蒲遠志或腎氣丸加磁石故紙兎絲子黃柏陽虛者八味丸益腎散磁石湯
勞聾昏昏聵聵瘦瘁乏力因勞力脫氣者補中益氣湯加菖蒲有火者加知柏茯苓因房勞脫精者人參養榮湯加知柏或補骨脂丸如久聾腎虛氣虛絶不聞者難治
耳鳴乃是聾之漸
惟氣閉多不鳴便聾風熱鳴者解毒湯加生地知母或通聖散痰火鳴甚當歸龍薈丸挾濕神芎丸或靑木香丸腎虛微鳴滋腎丸氣虛四君子湯下血虛四物湯下陰虛虎潛丸
聤膿疼皆風熱湊
聤耳原有油液風熱搏擊結核鳴欲聾者外用生猪脂地龍鍋煤等分姜汁和丸棗核大綿裹入耳令潤挑去重者內服柴胡聰耳湯
膿耳風熱上壅流膿外用枯礬五分陳皮胭脂俱燒灰各二分麝五釐爲末吹耳重者內服犀角飮子
耳疼如蟲走者風盛乾痛者風熱或屬虛火有血水者風濕外用蛇退燒存性爲末吹入或枯礬末亦可疼甚用吳茰烏頭尖大黃搗爛盦足掌心重者內服東垣鼠粘子湯
大要調氣與開關
竅腎水竅耳而能聞聲者水生於金也肺主氣一身之氣貫於耳故能聽聲凡治諸聾必先調氣開鬱間用磁石羊腎丸開竅蓋聾皆痰火鬱結非磁石鎭墜烏桂椒辛菖蒲辛散流通則老痰鬱火何由而開然亦刼劑也愈後以通聖散和之
外治暴聾亦可透
暴聾用甘遂爲丸塞耳內服單甘草湯稍久用松香五錢溶化入巴豆廾粒葱汁搗丸綿裹塞耳左聾塞右右聾塞左雙聾次第塞之
凍耳用欖核燒灰油調搽如爛貝母末乾糝
百蟲入耳用淸油灌入口吸氣久自出如蚰蜒入耳用信花雄黃各一錢爲末先用一字點耳中次用猫尿灌之取猫尿以生姜擦牙自出又方用琴絃一叚將絃頭略軟二分蘸黐膠入耳粘出凡臥不宜厚被覆塞耳氣久則不通故養生者常摩耳廓以防聾也
鼻
鼻塞須知問久新
鼻竅於肺而能知香臭者心也人身水升火降榮衛調和則鼻司呼吸往來不息而已苟或寒傷皮毛則鼻塞不利火鬱淸道則香臭不知新者偶感風寒鼻塞聲重流涕噴嚏宜以風寒治之九味羌活湯參蘇飮消風百解散久則略感風寒鼻塞等證便發乃肺伏火邪鬱甚則喜熱惡寒故略感冒而內火便發宜淸金降火兼通氣之劑凉膈散加荊芥白芷或川芎石羔散又有不必外感四時鼻塞乾燥不聞香臭宜淸金降火消痰之藥淸氣化痰丸上淸丸古方鼻塞甚者禦寒湯澄茄丸不知香臭者通氣湯內有硬物者單南星飮貼𩕄蓽撥餠外用石菖蒲皁角等分爲末綿包塞鼻仰臥片時虛寒者通草丸
久成鼽衄淵流津
鼻乃淸氣出入之道淸氣者胃中生發之氣也鼻塞久則氣壅不轉熱鬱於腦淸濁混亂爲鼽爲衄爲淵
鼽者鼻流淸涕熱微二陳湯加芎歸細辛白芷防風羌活桔梗等分姜煎入薄荷少許久不止者芷荑散去薄荷加荊芥黃芩神麯南星半夏等分食後煎服外用細辛膏
淵者鼻流濁涕熱盛金沸草散倍黃芩入鳳凰殼一枚燒存性調服肺風消風散加髮灰肺火流涕咳吐膿血桔梗湯人參平肺散
膽移熱於腦流涕濁臭防風通聖散加薄荷黃連或芷荑散外用蒼耳根莖苗子燒灰醋調塗鼻內
有流臭黃水者甚則腦亦作痛俗名惱唐版本腦砂有蟲食腦中用絲瓜藤近根五尺燒存性爲末酒調服虛者川烏散外用白牛尾毛橙葉等分爲末吹鼻中倘有血出加山梔亦不妨
衄者鼻流淸血鼻淵久則必衄防風散主之詳後衄血
傷酒鼻齄傷熱痛
鼻齄準頭紅也甚則紫黑因飮酒血熱入肺復被風寒鬱久則血凝濁而色赤或不飮者乃肺風血熱俱宜四物二陳湯去半夏加紅花黃芩水煎入酒少許調五靈脂末服氣虛加黃芪常宜服單山梔丸或黃連阿膠丸間用升麻和氣飮呑瀉靑丸以除病根外用黃連末天弔藤燒灰桐油調敷或硫粉散
鼻痛因風邪入鼻與正氣相搏鼻道不通故痛藿香正氣散祛風通氣散有痰火衝肺者鼻膈隱痛二陳湯加黃芩山梔桔梗麥門冬
鼻瘡鼻痔熱同因
輕爲鼻瘡重爲鼻痔皆肺熱也鼻中生瘡者枇杷葉煎湯候冷調消風散食後服忌煎炒姜蒜熱物外用辛荑爲末入腦麝少許綿裹塞鼻
鼻痔肺氣熱極日久凝濁結成瘜肉如棗滯塞鼻孔甚者又名鼻齆宜防風通聖散加三稜海藻末調服外用辛荑爲君細辛杏仁少許爲末和羊髓猪脂熬膏候冷入雄黃白礬輕粉麝香少許爲丸綿裹塞鼻數日卽脫甚者加罔砂少許或瓜礬散亦妙又食積熱痰生痔者單蒼耳丸內服外敷最消食積或用白礬二錢細辛一錢白芷五分爲末塞鼻
疎風降火眞要法
風寒外感者溫以散之風熱有自內鬱者或外感久則鬱而爲熱或內因飮食衣服過煖肝熱生風亦鼻塞流涕宜降火淸金
久宜養血補腎眞
凡鼻涕鼽淵鼽久甚不愈者非心血虧則腎水少養血則血生而火自降補腎則水升而金自淸雖鼻瘡痔久亦宜又鼻塞久不愈者必內傷肺胃淸氣不能上升非外感也宜補中益氣湯以和之此皆治本之論
口舌脣
口病有熱亦有虛
心主舌脾主脣口然心脾二氣恒相通也
心勞味厚病根株
心貴安靜七情煩擾過度則心火炎盛加之飮食厚味積熱而口生瘡或臭勞心者犀角琥珀膏心勞味厚者氣出腥臭唾涕稠粘口乾舌燥瀉白散加桔梗知母麥門冬黃芩五味子痰熱淺者薄荷煎深者五福化毒丹
熱極偏勝口糜爛
熱甚一臟偏勝則口味失常心熱口苦生瘡凉膈散黃連阿膠丸肝熱口酸而苦小柴胡湯加龍膽草靑皮甘草甚者當歸龍薈丸謀慮不決膽虛口苦人參遠志茯神甘草爲君柴胡龍膽草爲使甚者腎氣丸脾熱口甘或臭瀉黃散四順淸凉飮甘露飮三黃丸肺熱口辛甘桔湯瀉白散腎熱口鹹滋腎丸然肝移於膽則口亦苦木承脾則口亦酸胃熱或淡或甘腎化火則苦而甘要之熱勝則苦寒勝則鹹宿食則酸煩躁則澁虛則淡疸則甘勞鬱傷肺則口臭
口糜膀胱移熱小腸溺澁虛熱口瘡糜爛者柴胡地骨皮等分水煎服甚者加硝黃心胃壅熱水糓不化者導赤散合四苓散如熱盛竝大便不通臍痛喘急口瘡潰爛者瀉白湯血熱者鷄蘇丸
中虛炎上亦難哺
口瘡久不愈服凉藥反甚者乃虛炎上攻中焦不足理中湯甚者加附子下虛甚者秘傳降氣湯呑黑錫丹二十丸陰虛者四物湯加知栢或補陰丸年久不愈者黑參丸
外治仍分瘡赤白
口中瘡赤者心熱用枯礬末糝之或噙良久水漱又噙
口中瘡白者肺熱用黃栢蓽撥等分爲末醋調搽水漱
口瘡赤白者心肺俱熱用玄胡索一錢黃栢黃連各五分靑黛陀僧各二錢爲末頻糝之或單文蛤末亦好夏月西瓜水徐徐飮之
虛炎口瘡者甘草乾姜和勻細嚼噙之
上熱下寒者黃連乾姜等分噙且服之
口牙疳瘡用山梔去仁塡白礬入柳葉火中煆爲末吹入口中
口吻生瘡自爛者檳榔燒灰入輕粉少許乾糝
小兒口瘡不食以狐惑治之必死用白礬煎湯浸脚半日頓寬更以黃栢殭蠶爲末敷之
口瘡疼痛用巴豆半枚生硏和米飯一豆大杵和貼印堂對眉間約半刻許覺紅就去不可泡起小兒減半用之
穢氣含香暫可除
虛火鬱熱蘊於胸中乃作口臭因與前同外用川芎白芷等分蜜丸含化或香附子亦可
舌病內外因可詳
心之本脈繫於舌根脾之絡繫於舌兩傍肝脈循陰器絡於舌本腎之津液出於舌端分布五臟心實主之故曰諸經皆會於口
外因强短內腫長
外感風寒傳經者則舌胎自白而黃而黑者死卒中者則舌强而短舌卷不言者死大槪風用小續命湯寒用理中湯熱用甘桔湯加防風枳殼黃芩風寒濕舌强者用白礬肉桂末等分安舌下或四卷一葉正舌藥
內因七情氣鬱腫滿不得息者金沸草散久不愈者黑參丸外用古霜鹽散因怒者單綉鐵粉塗之
舌腫滿口氣不得吐者名木舌用陳茶陳白梅入巴豆七枚同搗成膏薄荷水調刷口中得下咽片時卽下一二行以粥補住如生瘡連顋頰腫者玄參升麻湯
舌腫滿口不能聲飮食不通者名重舌用蒲黃頻刷舌上自退如不能嚥藥卽以黃連濃煎時時呷之以瀉心火
舌腫如猪胞者以鍼刺舌下兩傍大脈血出卽消切勿刺中脈令血不止誤刺以火燒銅筯烙之血再不止者死或醋調鍋煤敷舌上下脫去再敷須㬰自消不食者亦死
舌腫舌下有蟲如螻蛄臥蠶頭小白有尾可燒鐵烙烙舌頭上卽消
舌長過寸者單氷片末敷之
腎虛火色淡黑一二點宜以生姜蜜水洗紅後用補腎兼痰火藥肺痰脹痰熱舌强壅腫或短甘露飮
肝衄肝熱舌出血如泉單槐花末糝之心脾裂作瘡
心熱生瘡破裂單黃連煎湯服脾熱舌胎乾澁如雪薄荷蜜氷蘖丸心脾熱者升麻葛根湯加薄荷黃芩桔梗
脣屬脾家病幾般風瞤動寒掀縮熱裂乾血虛無色氣瘡腫繭脣不食療應難
繭脣緊小不能開合飮食不得不急治則死外用靑皮燒灰猪脂調搽仍將靑皮灰末每一錢酒調服之
又方用亂髮蜂房六畜毛燒灰猪脂調搽或橄欖燒灰或黃柏散
內治實者瀉黃散虛者菊睛丸腫者薏苡仁湯
牙齒
牙齒屬腎胃大腸
牙齒骨屬腎之標也精完則齒堅腎衰則齒豁虛熱則齒動足陽明胃絡脈入齒上縫止而不動喜寒飮而惡熱飮手陽明大腸絡脈入齒下縫動而不休喜熱飮而惡寒飮
腎虛滋陰腸胃凉
多因飮食色慾過度以致濕熱上攻口湧酸水則牙床不淸而爲腫爲痛或出血或生蟲動搖黑爛脫落大抵齒齦宣露動搖者腎元虛也宜滋陰補腎八味丸三味安腎丸虎潛丸惡寒熱而口臭穢者腸胃熱也宜凉藥瀉火祛風淸胃散
開口便知風與熱
風牙因腸胃原有風邪更襲外風入齒作痛故開口吸風則痛甚獨活散消風散
風熱因外風與內熱相搏齒齦腫痛加之膿汁臭者犀角升麻湯或用石羔一兩火煆酒淬防風荊芥細辛白芷各五分爲末隨時水煎一二服甚效
風冷入於齒齦不腫不蛀日漸動搖者溫風散
熱牙因腸胃積熱開口臭穢難近者敗毒散加荊防升麻石羔或調胃承氣湯蜜丸服如腸胃素積濕熱偶被風寒冷飮鬱於齒間作痛者當歸龍膽散
虛熱攻衝齦肉腫痛口舌生瘡宜柴胡地骨皮等分薄荷減半水煎熱漱冷吐或服之亦好
歷年齒痛黑爛脫落必口吸凉稍止者乃膏粱濕熱之火也調胃承氣湯加黃連下之或用升麻白芷防風荊芥薄荷桔梗甘草等分水煎服
客寒犯腦痛難當
寒氣犯腦及風邪湊襲腦項筋痛動搖肉脫者白芷湯羌活黑附湯
挾咳毒痰鑽掣血
痰熱毒氣攻注齒痛者外證咳唾二陳湯加細辛枳殼姜棗烏梅仍以姜黃蓽撥等分煎湯候溫以舌浸內涎自流出
瘀血因風熱上攻頭面搏血令齒間血瘀不消鑽刺掣痛甘露飮加升麻或犀角地黃湯
齦有黑點被蟲傷
凡飮食不能潔齒臭腐之氣淹漬日久兼之風熱上攻齒齦有孔生蟲蝕一齒盡又度其餘至如疳䘌皆其種類必殺蟲而後痛止神功丸取牙蟲
牙宣之因只有二
牙縫流血風熱者消風散加芒硝內服外擦腎虛炎者四物湯加升麻或牧丹皮知母黃柏陰虛氣鬱者四物湯加香附側柏葉牛膝外敷綠袍散或香鹽散常擦變骨蝕風出血骨露者玉池散疳䘌出血多者用生竹茹二兩醋煮含之
走馬疳參小兒方溺白散
外治必兼辛溫藥
牙痛本因濕熱標被風冷所鬱故內服辛凉以治其本外宜辛溫以治其標通用擦牙方謝傳笑去散腎虛胃熱方風蟲牙疼方延平方刼痛方烏鬚固齒方消齒壅法取牙不犯手方
擦牙先須擦牙床
凡遇日月蝕未平時勿進飮食誤食多患齒疾養生家晨興叩齒永無齒疾已上五岳幷咽喉謂之雜科
痛風
痛風歷節分怯勇
形怯瘦者多內因血虛有火形肥勇者多外因風濕生痰以其循歷遍身曰歷節風甚如虎咬曰白虎風痛必夜甚者血行於陰也
痛多兼腫或不腫
痛多痰火腫多風濕然痰火雖內因六慾七情或病後亡津血熱已自沸騰亦必略感外邪而後發動骨節痛極久則手足踡攣風濕雖外因涉冷坐濕當風取凉然亦必血熱而後凝滯汚濁所以作痛甚則身體塊瘰痰火風濕全者古龍虎丹主之
詳分上下與周身
傷寒周身節痛乃風寒侵入肌骨雜病周身痛者乃風痰壅滯二陳湯加南星羌活蒼朮白芷酒芩竹瀝姜汁或挾瘀血者再加桃仁紅花濕痰瘀血周身兩脇走痛者控涎丹加桃仁泥爲丸或小胃丹下之如半身不遂及左右手足踡攣者烏頭湯微汗之虛者地仙丹詳中風門
上體痛者宜祛風熱豁痰二陳湯主之痰熱客太陽頸項强動則微痛者加酒芩羌活紅花濕痰鑽注肢節痛者加二朮葳靈仙乾姜黃柏羌活白芍結陽肢腫者倍加黃芩濕痰橫行手臂痛加南星蒼朮酒芩香附葳靈仙臂重難擧者加二朮羌活桂枝葳靈仙黃芩臂軟難擧者加南星枳實木香姜黃如臂痛不能擧或連指掌腫痛者舒經湯肩忽痛者小柴胡湯去半夏加防風當歸生地大黃黃連滑石肩背痛因食積者單龜板爲丸姜湯下肩腿痛者用龜板一兩側柏葉香附各五錢白芥子凌霄花各一錢半爲末酒糊丸四物湯加甘草陳皮煎湯下背心常一片氷冷者導痰湯合蘇子降氣湯
下體痛者宜流濕行氣四物湯主之陰虛臀尖痛者膀胱有火加知母黃柏及桂少許有痰合二陳湯加澤瀉前胡木香爲引痛甚加乳香沒藥熱者合大承氣湯下之兩腿痛者加牛膝陳皮呑加味三妙丸兩腿痛甚素虛性急或痢後血流經絡作痛者加桃仁牛膝陳皮甘草姜汁煎熟調潛行散如兩腿間忽一二點痛入骨不可忍者用芫花根爲末醋調敷痛處以帕緊札産後有此疾者亦宜兩足痛者當歸拈痛湯
凡痛風丸散佐使在上加羌活葳靈仙在下加牛膝防己木通黃柏在手臂加桂枝引至痛處如遍身痛者則問所起處加之
風毒髓痛共一種
痛風百節酸疼無定處久則變成風毒痛入骨髓不移其處虎骨散麝香丸如赤腫灼熱者敗毒散肢節腫痛挾濕熱者麻黃赤芍湯主之
濕痛如脫風汗黃
外因濕證腫滿身痛如脫者除濕湯寒濕者附子六物湯捉虎丸濕熱者五苓散加蒼朮防風羌活白芷黃柏竹瀝姜汁走注者四妙散肢節腫脈滑者加南星木香檳榔蒼朮黃柏防己
濕氣背傴僂足攣成廢者用甘遂一錢爲末入猪腰內煨食之上吐下瀉
風證黃汗出面微紅掣痛熱者防風通聖散或小續命湯去附子加羌活黃芩虛者烏藥順氣散獨活寄生湯上體金棗丹下體換腿丸
風中肩背太陽氣鬱不可回顧或肺氣鬱熱小便數而欠伸宜通氣防風湯羌活勝濕湯
風濕相搏痛者甜瓜子丸神仙飛步丹龍虎丹活絡丹乳香黑虎丹活血應痛丸
風濕毒生瘡者單蒼耳加羌活防風十分之二爲末蜜丸梧子大每百丸酒下或單稀簽丸一斤加四物湯料各五錢防風羌活各三錢川烏一錢半爲末蜜丸空心茶酒任下
風寒濕熱成痺臂髀腰脚骨熱腫痛行步艱難者二炒蒼柏散等分加虎脛骨減半爲末水調服
暑熱煩疼寒掣骨髓
暑濕相搏面赤尿赤骨者五苓散合敗毒散加當歸赤芍或復元通聖散
結陽肢腫熱毒流注大便閉者犀角湯
寒證肢節掣痛小筋急痺者五積散合順元散加麝一釐鶴膝痛者五積散加松節杉節骨髓痛者虎骨散
七情刺痛食停痰
內因七情肢節胸脇刺痛初必眩暈自汗二陳湯加香附枳殼木香如腰背氣動發痛者枳甘散流氣飮子俱加葱白煎服後臥少時如思慮傷心痛從背起至胸脇者用人參四分木通二分煎湯呑當歸龍薈丸
飮食積痛風初必胸滿嘔吐二陳湯加烏藥枳殼或單蒼耳丸因食厚味積痰脾胃髀樞左右發痛一點延及膝骭腫大惡寒夜劇者潛行散爲主加甘草梢蒼朮犀角川芎陳皮牛膝木通白芍入姜汁煎服病稍減去犀角加牛膝龜板歸身尾冬月加桂夏加黃芩又有遍身遊走痒痛狀如蟲嚙遇痒而進飮食則蟲亦饜飫其間庶不致頻頻嚙也宜麝香丸
留飮四肢歷節氣短脈沈久則令人骨節蹉跌恐爲癲癎宜導痰湯加減痰飮者古半硝丸氣短倦怠者六君子湯加南星
酒濕痛者用黃柏葳靈仙各五分蒼朮二錢陳皮芍藥各一錢甘草三分羌活二分水煎服
血氣虛勞不榮養關節腠理
血虛四物湯加龜板秦艽有火者調潛行散有瘀血者加大黃桃仁紅花微利之性急發熱者加酒芩黃柏肢節腫痛脈澁者加桃仁歷年不愈者倍加木通出汗或發紅丹卽愈若不愈者痛風丸二炒蒼柏散三妙丸
氣虛歷節痛如槌鍜者四君子湯加桂附白芍
血氣俱虛挾痰火者八物湯加羌活防風黃柏龜板
勞傷者趁痛散血風丸刼勞散陰虛者虎潛丸補陰丸
治外流濕與疎風
痛風因外風熱風濕得者初起與傷寒相似宜分表裏治之表證九味羌活湯氣虛表實骨節痛者六一散加香附黃芩水煎或姜汁糊丸服
裏證五積交加散加大黃痰濕熱者導水丸病愈後大便閉稍虛者麻子仁丸驟痛不可忍者用楓寄生焙乾浸酒常服微醉
通用史國公浸酒方萬應膏
調內活血和氣爾
屬內因者宜消瘀血養新血兼理痰火則血自活氣自和痛無不止又不愈者間用升降之劑或專養血補脾如久病及亡血産後病此者俱不宜純用風藥燥血
痺風附：麻木
五痺皮脈肌筋骨
痺者氣閉塞不通流也或痛痒或麻痺或手足緩弱與痿相類但痿屬內因血虛火盛肺焦而成痺屬風寒濕三氣侵入而成然外邪非氣血虛則不入此所以痺久亦能成痿又痺爲中風之一但純乎中風則陽受之痺兼風寒濕三氣則陰受之所以爲病更重觀宋明醫錢仲陽自患周痺偏廢不能全愈可見
上多風濕下寒濕
經言春爲筋痺夏爲脈痺仲夏爲肌肉痺秋爲皮痺冬爲骨痺言皮脈肌筋骨各以時而受風寒濕之邪也大槪風濕多侵乎上肩背麻木手腕硬痛寒濕多侵乎下脚腿木重若上下俱得身如板挾脚如石墜須分風寒濕多少治之風多痛走不定寒多掣痛周身拘急手足冷痺與痛風無異濕多浮腫重著一處不移
風多烏藥順氣散三痺湯越婢湯單𦻎薟丸
寒多五積散加天麻附子或蠲痺湯寒濕五積交加散
濕多川芎茯苓湯當歸拈痛湯防己黃芪湯羌活勝濕湯續斷丸
又冷痺身寒不熱腰脚沈冷卽寒痺之甚者三痺湯合三五七散或舒經湯附子理中湯
又熱痺或濕生熱或風寒鬱熱身上如鼠走脣口反縱肌肉變色宣明升麻湯
風寒濕熱痺二炒蒼柏散等分加虎脛骨防風減半水煎服
皮頑脈濇證多煩肌肉不仁筋骨屈
風寒濕三邪交侵在皮則頑不自覺遇寒則急遇熱則縱應乎肺其證氣喘煩滿在脈則血滯六脈濇而緊面無色應乎心其證心煩上氣嗌乾善噫在肌肉則四肢不仁應乎脾其證怠惰嘔吐在筋則屈而不伸應乎肝其證夜臥多驚溺澁小腹痛在骨則重不能擧尻以代踵脊以代頭應乎腎其證心腹脹滿初入皮膚血脈邪輕易治留連筋骨久而不痛不仁者難治久久不愈五痺復感三邪入五臟臥不起床瀉多食少亦如中風入臟者死
祛邪後分氣血痰
初起强硬作痛者宜疎風豁痰沈重者宜流濕行氣久病須分氣血虛實痰瘀多少治之
氣虛痺者關節不充一身如從水中出陽虛陰盛也四君子湯加肉桂生附或川附丸
血虛痺者皮膚不仁濟生防風湯或黃芪建中湯去飴加桂枝
挾瘀血者四物湯加桃仁紅花竹瀝姜汁
挾痰者手足麻痺多睡眩暈濟生茯苓湯或二陳湯加竹瀝姜汁
腎脂枯涸不行髓少筋弱凍慄攣急者十全大補湯地仙丹
通用五痺湯擦痺法
補早反令經絡鬱
初病驟用參芪歸地則氣血滯而邪鬱經絡不散虛者烏頭粥行濕流氣散主之
麻屬氣虛木痰瘀
此槪言之耳有因虛而風寒濕三氣承之麻木倂作者有氣血俱虛但麻而不木者蓋麻猶痺也雖不知痛痒尙覺氣微流行在手多兼風濕在足多兼寒濕木則非惟不知痛痒氣亦不覺流行常木爲瘀血礙氣間木爲濕痰總皆經絡凝滯血脈不貫謂之不仁或兼虛火則肌肉瞤動不可誤作風治
周身掣痛麻木者謂之周痺乃肝氣不行也宜先汗後補黃芪湯
開目麻木暫退閉目甚者升陽和中湯
皮膚麻木者補氣湯
手足麻氣虛者補中益氣湯去當歸陳皮加五味子白芍生甘草虛甚挾風者補中益氣湯正料加烏藥附子羌活防風天麻
十指麻木胃有濕痰死血者二陳湯加二朮紅花桃仁少加附子以行經
左手脚腿偏麻疼痛右口角倂眼牽引側視者表有風也宜天麻黃芪湯
兩腿麻木者導氣湯
兩脚麻木如火熱者三妙丸
治同痺風戒酒醋
凡味酸傷筋則緩味鹹傷骨則痿令人發熱變爲痛痺麻木等證愼疾者須戒魚腥麫醬酒醋肉屬陽助火但可量喫若厚味過多下必遺溺上必痞悶先用二陳湯加芍藥黃連降火然後用本證藥
斑疹附赤白遊風
斑疹屬火有二因
斑屬三焦無根之火疹屬心火其上侵於肺則一也外因初起頭疼身大熱口知味者忌大汗下宜解肌微汗有自吐瀉者卽愈內因頭或微疼但手心熱脾胃虛者宜大補以降其火體壯者宜淸肺以化其痰
斑勢掀發如錦紋
有色痕而無頭粒重者紅如錦繡成片多發在胸腹傷寒誤溫誤下心火所主雜病全是風熱挾痰手少陽相火自裏發外治宜安裏藥多發表藥少
外感者敗毒散加紫草或升麻葛根湯加玄參咽痛者玄參升麻湯狂言或見血者陽毒升麻湯渴者化斑湯便閉者防風通聖散微利之便不甚閉去硝黃身疼加蒼朮羌活痰嗽加半夏熱甚者黑奴丸斑爛者黑膏
內傷發斑輕如蚊迹疹子者多在手足初起無頭疼身熱乃胃虛火遊於外宜調中益氣湯黃芪建中湯內傷痰熱上攻頭面者升麻葛根湯加玄參貝母黃芩生地麥門冬內傷挾外感者調中疎邪湯參蘇飮
疹隱皮痒無腫痛
疹有頭粒或如粟米或如蚊蟲咬迹微紅或隨出隨沒或沒而又出紅靨隱隱皮膚表分欲出不出但作搔痒全無腫痛名曰癮疹當春發在傷寒最重卽溫毒也升麻葛根湯加牛蒡子荊芥防風或鼠粘湯
出如粟米赤白分
赤疹因天熱燥氣承之稍凉則消川芎茶調散人參羌活散胡麻散裏熱者解毒湯
白疹因天寒冷氣折之稍暖則消惺惺散裏虛者理中湯
似赤似白微黃隱於肌肉之間四肢重著此風熱挾濕也多因浴後感風與汗出解衣而得宜消風散寒加官桂暑加黃芩柴胡濕加蒼朮茯苓如肢體不仁者黃連橘皮湯遍身疹多痛極者古苦皁丸又有斑疹竝出者不可槪用風藥恐變痰嗽渴嘔瘡疹
面生紫赤癮疹及雀子斑汗斑皆此類之緩者
五色血毒風火熾
疹色赤者又名丹疹或遍五色因血盛熱毒蓄於命門被風毒逐動相火則發滿遍身甚則肌爛寒月升麻葛根湯暑月人參羌活散熱加黃芩玄參冷加黃芪白芷詳小兒門外治土朱散浮萍湯
黑而入腹最傷人
凡斑疹赤色身煖自胸腹散四肢者吉黑色身凉自四肢入腹者死舊分癮疹丹疹各類今合一以其因治同也
赤白遊風屬肝火
面皮頸項身體皮肉變色赤者謂之赤癜白者謂之白癜乃肝風搏於皮膚血氣不和所生
赤屬血血熱者九味羌活湯加金銀花連翹或四物湯加柴胡山梔牡丹皮虛者逍遙散加山梔或腎氣丸
白屬氣熱者敗毒散或小柴胡湯加防風連翹虛者補中益氣湯加羌活防風如果係風毒者胡麻散單蒼耳丸單浮萍丸此疾久者只宜滋養氣血則火自息風自定痒自止若用祛風辛苦之劑則肝血愈燥風火愈熾元氣愈虛變爲難治
虛痒不止血難勻
身上虛痒血不榮於腠理故也宜四物湯加黃芩入紫浮萍末調服或單凌霄花爲末酒調服遍身及頭上風屑痒者單苦參丸或薄荷蟬退等分爲末酒調服
已上斑癮丹疹癜癬大同小異諸方通用
寒類
咳嗽
咳嗽須分痰與聲痰聲俱有肺脾經
咳因氣動爲聲嗽乃血化爲痰肺氣動則咳脾濕動則嗽脾肺俱動則咳嗽俱作然以肺爲主故多言咳則包嗽在其中
實者痰稠聲且重虛者聲利痰亦淸
咳必先審肺脈虛實實者浮大有力若沈而滑則痰氣盛也虛者弦大無力若沈細帶數則火鬱極也
外因四氣隨時令
風承肺咳則鼻塞聲重口乾喉痒語未竟而咳參蘇飮加桑白皮杏仁或柴胡半夏湯後用諸咳丸如久咳夜咳冬咳風入肺竅者宜薰之
寒承肺咳則胸緊聲瘂二陳湯加麻黃杏仁或蘇沈九寶飮華蓋散單生姜丸有寒熱者小柴胡湯又有一種遇寒則咳者謂之寒暄乃寒包熱也解表則除枳梗湯加麻黃防風杏仁陳皮紫蘇木通黃芩如風寒鬱熱夜咳者三拗湯加知母黃芩
暑承肺咳則口燥聲嘶吐沫六一散加辰砂見血者枇杷葉散
濕承肺咳則身重骨節煩疼洒淅五苓散不換金正氣散
大槪春氣上升潤肺抑肝夏火上炎淸金降火秋濕熱甚淸熱瀉濕冬風寒重解表行痰
內傷火鬱勞食情
火咳聲多痰少五更咳多者食積濕熱火流肺中瀉白散加知母或古二母散上半午咳多者胃有實火單石羔丸加知母貝母便閉喘喝痰稠者凉膈散敗毒散古芩半丸下半午咳多者陰虛四物湯合二陳湯加知母黃柏麥門冬順而下之如陰虛火燥寒熱盜汗遺精見血者四物湯加竹瀝或滋陰降火湯加味二母丸黃昏咳多者火浮於肺潤肺丸以斂之不可純用凉藥通用二陳湯去半夏加貝母瓜蔞靑黛山梔黃芩桑白皮
鬱咳卽火咳久者乾咳無痰乃腎水焦枯邪火獨炎於肺瀉白散加䓀梗爲君以開之久者訶黎丸虛者腎氣丸不得志者霞天膏如肺燥皮枯瘡痒便閉者活血潤燥生津飮
勞咳五勞虛咳也疲極傷肝咳而左脇痛引小腹者二陳湯加芎歸芍藥靑皮柴胡草龍膽黃芩竹茹或黃芪建中湯勞神傷心咳而咽乾咯血者刼勞散夢授天王補心丹勞倦傷脾咳而氣短無力者調中益氣湯補中益氣湯呌呼傷肺咳而嘔吐白沫口燥聲嘶者潤肺丸人參淸肺飮房勞傷腎咳而腰背痛寒熱者二陳芎歸湯又有一種傳疰勞咳卽乾咳勞咳久者宜蛤蚧天靈蓋雄黃朱砂之類須於勞瘵條參之
食咳因食積生痰痰氣衝胸腹滿者二陳湯加厚朴山査麥芽傷生冷以致肺胃不淸噯酸吐瀉惡風寒者五積散理中湯異功散傷煎炒熱物者葶藶散或三補丸加知母貝母傷酒食積者香附瓜蔞靑黛丸
七情臟氣不平則咳久不已則入六腑怒傷肝咳兩脇下滿入膽則嘔吐苦汁喜傷心咳心痛咽腫入小腸則咳與氣俱失思傷脾咳右脇引肩背痛甚則不可以動入胃則嘔吐痰沫長蟲憂傷肺咳喘息唾血入大腸則遺糞恐傷腎咳唾涎腰背引痛入膀胱則遺尿入三焦則腹滿不欲食始則關於肺終則聚於胃故也宜二陳湯加瓜蔞仁蘿蔔子加味瀉白散參蘇飮四七湯蘇子降氣湯團參飮子古橘甘散古橘姜丸加減三奇湯選用
痰咳胸滿水咳悸
痰咳痰出咳止胸膈多滿經曰秋傷於濕冬必咳嗽濕在心謂之熱痰濕在肝謂之風痰濕在肺謂之氣痰濕在腎謂之寒痰惟濕痰入胃上干於肺則必作咳宜千緡湯墜痰丸半瓜丸選用痰鬱肺經咳則涎多或結胸者二陳湯加枳梗瓜蔞黃芩貝母甚者鶴頂丹痰積流入肺脘久咳不得睡者兠鈴丸痰因火動者二陳湯加芩連或淸氣化痰丸痰因宿食者化痰丸痰因酒濕者蜂姜丸全因酒者瓜連丸如痰甚能食便閉者小承氣湯下之不能食便閉者厚朴湯或滾痰丸疎導之
水咳因飮茶水停蓄爲涎上湧身熱胸滿怔悸者小靑龍湯身寒脇硬者玄武湯結胸者小半夏湯大便閉者十棗湯小便澁者五苓散詳傷寒水證
瘀血礙氣脹且腥
瘀血咳則喉間常有腥氣輕者瀉白散加生地山梔牡丹皮麥門冬桔梗重者桃仁大黃姜汁爲丸服或因打損勞力傷肺遇風寒則咳或見血紫黑色者四物湯去芎加大黃蘇木爲末酒調服利去心肺間瘀血卽止後服人參養榮湯調理
肺脹滿卽痰與瘀血礙氣所以動則喘急或左或右眠一邊不得者是四物湯加桃仁訶子靑皮竹瀝姜汁若虛脹喘者單人參膏古百花膏有水停蓄脹者飮水則逆轉不入三白湯加澤瀉桔梗五倍子若因火傷極無水以升而脹者必乾咳無痰訶黎丸含化以訶子有收斂降火之功危哉
治分新久求其本
新咳有痰者外感隨時解散無痰者便是火熱只宜淸之久咳有痰者燥脾化痰無痰者淸金降火蓋外感久則鬱熱內傷久則火炎俱宜開鬱潤燥其又有七情氣逆者則以枳殼香附順氣爲先停水宿食者則以南星檳榔分導爲要氣血虛者補之斂之苟不治本而浪用兠鈴粟殼澁劑反致纏綿況肺爲嬌臟易寒易熱雖人參平藥惟氣虛最宜若肺熱有火及風邪初盛者俱宜沙參或玄參代之故咳不拘於寒也
久甚還將脾腎寧
久咳曾經利下及勞倦飢飽以致肺胃寒而飮食少進者只理脾而咳自止然腎爲氣臟咳嗽動引百骸自覺氣從臍下逆奔而上者乃腎虛氣不歸元宜所服藥中加補骨脂五味子或三味安腎丸陰虛者腎氣丸陽虛者黑錫丹以鎭之凡咳至肺脹及咽瘡失音者必死
霍亂
霍亂暑濕乾三種
一種暑霍亂卽濕霍亂但此疾夏秋惟甚縱寒月亦多由伏暑故名一種濕霍亂有聲有物一種乾霍亂有聲無物治見三卷五十二葉
病本中焦濕熱壅
標因外感四氣或日間感熱夜間受冷或內素鬱熱外又感寒一時陰陽錯亂然病本因飮食失節或酥酪酒漿生冷以致濕熱內甚中焦脾土失運當升不升當降不降是以上吐下瀉脈多伏絶又有挾七情鬱氣痰涎聚膈痞塞不通者外見痰喘眩暈亦必由傷飮食爲之根也
心腹卒痛或熱寒
先心痛者則先吐先腹痛者則先瀉心腹俱痛者則吐瀉俱作輕則吐瀉而已凡吐瀉時切不可與糓食雖米湯一呷下咽立死必待吐瀉盡過半日飢甚方可漸食稀粥
偏陽分則多熱而渴偏陰分則多寒而不渴
痰喘煩渴却可恐
痰喘二陳湯加味半硫丸虛煩不眠旣濟湯煩渴九君子湯桂苓甘露飮大渴大燥大汗遺尿者死回生散養正丹救之
轉筋舌卷囊縮危
陽明胃與大腸以養宗筋暴吐暴瀉津液驟亡宗筋失其所養故輕者兩脚轉筋而已重者遍體轉筋手足厥冷若欲絶者倉卒之際宜以鹽塡臍中灼艾不計壯數雖已死而胸中有煖氣者立甦急用木茰散加小茴甘草蘇葉煎服再硏生蒜塗脚掌心雖昏危入腹者亦效如血熱轉筋不已者四物湯加黃芩紅花或蒼朮南星水藥不入者古椒豆散轉筋不住男子以手挽其陰女子以手牽乳近兩邊如舌卷囊縮轉筋入腹者死
分利升降消食冗
霍亂乃濕熱兼風木爲害治宜散風寒利濕降火故四時通用藿香正氣散爲散風寒濕之要藥寒月厥冷脈沈不渴者五積散理中湯古姜附湯暑月煩渴者黃連香茹散冷服俱宜合五苓散以分消上下或更合益元散降火尤妙此皆分利法也又當引淸氣上升使濁氣自然下降吐瀉未徹者宜用二陳湯加芎芷蒼朮防風揬吐以提其氣如吐湧不止宜所服藥中加木瓜檳榔以降其氣又有可下者但不可純用凉藥挾七情者七氣湯古參茰湯傷飮食者紅丸子保和丸俱姜湯送下通用四君子湯有汗加桂枝無汗加麻黃吐利轉筋腹痛體重脈沈細加白芍良姜四肢拘急脈沈遲屬少陰加姜附厚朴吐利轉筋脇痛脈弦者木剋土也平胃散加木瓜或小建中湯加柴胡木瓜四肢厥冷脈微緩屬厥陰者小建中湯加當歸附子
心脾痛
厥心痛先問久新
眞心痛因內外邪犯心君一日卽死厥心痛因內外邪犯心之胞絡或他臟邪犯心之支脈謂之厥者諸痛皆少陰厥陰氣逆上衝又痛極則發厥也
新者身旣受寒口又傷冷鬱遏元陽宜草豆蔲丸鷄舌香散溫散之或神保丸溫利之稍久寒鬱爲熱或因七情者始終是火此古方多以苦寒瀉火爲主辛熱行氣爲向導也
痛甚發厥有二因
寒厥外因風寒客背之血脈背兪與心引痛暴發手足厥逆冷汗甲靑似傷寒陰厥古姜附湯三味玄胡散
熱痛內因酒食積熱痰鬱發厥手足雖冷而身熱甚則煩躁吐逆額汗古玄金散三味川練散莎芎散甚者大承氣湯下之後服枳朮丸
七情怔悸蟲不定
九種悸痛蟲痛來去痛疰痛飮痛食痛風痛冷痛熱痛
悸痛內因七情輕則怔忡驚悸似痛非痛妙香散四七湯小草丸熱者連附六一湯重則兩目赤黃手足靑至節卽眞痛不治
蟲痛濕熱生蟲攻心痛發難當痛定能食飢則嘔沫靈檳散烏梅丸化蟲丸選用
痰火來去疰昏神
來去痛肺鬱痰火勞心則發熱者梔姜飮蠟礬丸痰積白螺殼丸痰火墜痰丸
疰痛卒感惡忤屍疰素虛者腎經陰氣上攻神昏卒倒蘇合香丸痛引背傴僂者沈香降氣湯或五苓散倍桂韭汁爲丸小茴煎湯下素實者腎火上攻小承氣湯勞瘵屍疰者紫河車丹
胃脘脾痛傷飮食腹脹便閉嘔頻頻
胃脘當心而痛脾臟連心而痛局方云卽心痛蓋厥痛亦少脾胃痛多且七情四氣歸脾蟲痛攻脾入胃痰瘀脾胃所主但心痛因傷思慮脾胃痛因傷飮食胃痛善噎兩脇咽膈不利脾痛舌强喜嘔腹脹二便不通古方實痛以黃連治心山梔治胃虛痛以參歸小草治心丁砂豆蔲治胃亦未嘗混大槪傷水飮聚涎心痛如刺者溫膽湯加白朮傷食生冷遇熱食暫散者香蘇散加生姜菖蒲半夏枳殼或人參養胃湯加肉桂吳茰或木香化滯湯感應丸凡心痛數日不食無妨痛止恣食卽發
胃火梔姜飮胃寒烏藥沈香湯上熱下寒者古梔附湯
脾痛海石散古二胡散風冷抽刀散蟠葱散燒脾散二炒香良散濕者小胃丹噎嘔五膈寬中散腹脹厚朴溫中湯連脇痛復元通氣散痰滯便閉順氣導痰湯氣聚便閉三和散四磨湯小便閉通靈散又有心脾俱痛者手拈散
外感三般風冷熱連脇腰背少舒伸
風因肝邪承心痛則兩脇引小腹陰股桂枝湯加附子便閉入蜜一匙同煎或分心氣飮加厚朴枳殼蘿蔔子木香或阿魏撞氣丸
冷因形寒飮冷臥凉腎氣承心痛則心懸若飢腰痛下重泄痢五積散便閉加大黃或肺寒承心痛則短氣季肋空痛者流氣飮子鹽煎散或脾寒承心痛則腹脹便難者藿香正氣散挾濕者除濕湯
熱因心胞絡暑毒承心痛徹背兪掌熱黃連香茹散加蓼草或單黃連丸凡諸經心痛引背多屬風冷諸腑心痛難以俛仰嘔瀉多屬熱
氣血虛勞按則止
虛痛按之暫止素虛多勞或誤服攻耗心氣藥多者酸棗仁湯歸脾湯心無血輔者四物湯去地黃加乾姜心氣不足者六君子湯加肉桂氣血俱虛者古歸朮散挾痰火食積者二六丸
大實胸高瘀𩚚嗔
實痛素有瘀熱頑痰或因惱怒而發者梔茰丸木香檳榔煎湯下或香稜丸大實痛因怒後飮食卒痛注悶心胸高起手不可按便閉者大陷胸湯或煮黃丸下之後服古藁蒼湯以去餘邪
瘀血痛飮湯水嚥下作𩚚乃素食熱物血死胃脘桃仁承氣湯輕者四物湯加桃仁紅花或玄胡索丸失笑散
婦人瘀血入心脾痛甚者五積散加三稜莪朮經行未盡血衝心痛加桃仁紅花經行已住作痛者七氣湯加當歸産後痛者桂心湯木檳湯
化痰消積氣已降
凡痛皆痰粘胃通用二陳湯風寒初起無汗加麻黃有汗加桂枝裏寒加草豆蔲濕加蒼朮川芎熱加山梔鍋煤童便或少加炒乾姜反佐之冷加丁香良姜氣虛加參朮血虛加當歸大虛厥逆加姜附肝火加靑黛靑皮黃連痰飮加白螺殼滑石南星食積加砂仁香附瘀血加韭汁桔梗蟲痛加苦練根或木香檳榔急痛加胡椒略用斑猫炒過痛不可忍加細茶乳香或石磏凡痛攻走腰背發厥嘔吐諸藥不效者加蒼朮川芎山梔探吐積痰碗許乃愈
刼痛丸丹可入脣
寒者九痛丸却痛散熱者散痛丸通靈散有積神保丸瘀血單乾漆丸通用手拈散如意丹神聖代鍼散
腹痛附：腹中窄狹
腹痛大小分陰陽
大腹痛多食積外邪臍腹痛多積熱痰火小腹痛多瘀血及痰與溺澁臍下卒大痛人中黑者中惡客忤不治
陰證滿腹牽痛自利或嘔喜按少食綿綿不減宜溫之
陽證腹中覺熱甚則大便閉澁脹滿怕按時痛時止宜下之
寒痛綿綿熱不常
舊以虛痛喜按實痛怕按但寒熱邪有淺深不可太泥經謂寒氣入經客於衛分則血澁急痛按之熱則止寒氣客於榮分則氣鬱滿痛甚怕按寒氣客腸胃募原血絡急引皮痛按之則氣血散而痛止寒氣客俠脊背兪之脈則深按之不能及也寒氣客關元則氣逆喘寒氣客厥陰脈絡則脇肋與小腹或陰股引痛寒氣客小腸募原之間則血氣凝聚成積寒氣客小腸不聚則腹痛而泄寒氣客胃則腹痛而嘔寒氣客五臟則痛死復生治傷寒腹痛詳三卷五十葉
尋常外感胃寒證卒痛吐利俱酸喜熱物熨者五積散加吳茰木瓜煨葱或藿香正氣散加木香少許風證桂枝湯加芍藥或胃風湯加木香暑證香茹散加生姜陳壁土紅蓼木瓜或五苓散濕證除濕湯或香蘇散加蒼朮枳殼
積熱時痛時止痛處亦熱手不可近便閉喜冷宜四順淸凉大承氣湯三黃丸老人麻子仁丸
食積有形便後減
食積鬱結腸胃作痛得大便後則減者宜平胃散加消導藥或保和丸枳朮丸紅丸子調之或木香檳榔丸大黃備急丸神保丸如意丹下之又有食塡胸滿心胃作痛者宜大吐之
濕痰溺澁火鳴腸
濕痰阻滯氣道必小便不利或二便俱不利宜芎朮散如淸痰留滯胸腹作聲者控涎丹小胃丹
痰火痛乃火欲升水欲降相擊腸鳴者二陳湯加芩連山梔如怒火攻衝痛無定處定時者更加香附芍藥靑皮又有糞結腸鳴作痛不大便者大黃備急丸之類通之如臟寒冷結腸鳴者宜分三陰以溫藥治之
蟲痛吐水定能食
蟲痛肚大靑筋往來絞痛痛定能食發作有時不比諸痛停聚不散烏梅丸化蟲丸
七情氣痛痞胸堂
七情痛心胸痞悶或攻注脇背虛者七氣湯木香勻氣散木香化滯湯實者三和散分心氣飮
中虛全不思飮食
中虛脾弱隱隱冷痛全不思食者人參養胃湯加肉桂吳茰木香素氣虛挾痰者六君子湯加蒼朮
瘀血痛必著一方
瘀血痛有常處或憂思逆鬱跌撲傷瘀或婦人經來産後惡瘀不盡而凝四物湯去地黃加桃仁大黃紅花
又血虛鬱火燥結阻氣不運而痛者四物湯倍芍藥加炒乾姜
凡痛多屬血澁通用芍藥甘草湯爲主惡寒而痛屬脾腎加肉桂惡熱而痛屬脾胃加黃芩脈緩傷水加桂枝脈澁傷血加當歸脈遲傷寒加乾姜臍下痛加熟地惟氣分諸痛不宜芍藥酸收宜木香檳榔靑皮陳皮香附辛散之
刼痛手拈散
初起虛溫實宜蕩
虛宜辛溫消散燒脾散蟠葱散丁香脾積丸果係沈寒痼冷小腹下痛者酒煮當歸丸經曰結者散之是也
實宜辛寒推蕩經曰通因通用痛隨利減是也方與積熱痛同
久則升消理胃房
腹屬坤久病宜和脾胃如脈弦急木剋土也小建中湯加當歸取芍藥味酸於土中瀉木爲君如脈沈細水侮土也理中湯取乾姜辛熱於土中瀉水爲君如脈緩腹痛自利米糓不化者平胃散加肉桂吳茰取蒼朮苦辛瀉濕土爲君胃氣下陷者加升麻柴胡蒼朮以升之有積者加山査麥芽枳實黃連木香以消之上熱下寒升降失常腹痛嘔吐者黃連湯主之
疝痛引睾丸痢痛拘急積聚痛有形可按腸癰痛臍生瘡小便如淋脈芤沙證痛甚嘔吐脈沈治見各條
腹中窄狹性偏躁無非痰火善爲殃
腹中自覺窄狹神昏性躁乃濕痰濁氣攻於心脾以致升降失常肥人多濕痰宜二陳湯加蒼朮燥濕香附行氣瘦人多火宜二陳湯加黃連淸熱蒼朮流濕心神不斂者俱加遠志麥門冬酸棗仁血氣虛者六君子湯加芎歸養血流濕自然平復
暑類
瘧
瘧疾先要陰陽定
陽爲外感邪氣其間陽爲風暑有汗陰爲寒濕無汗陰爲內傷正氣虛其間陽爲氣虛陰爲血虛陽爲升發在春夏陰爲降發在秋冬陽爲腑邪淺與榮衛幷行一日一發陰爲臟邪深橫連募原不能與正氣幷行故間日蓄積乃發或三四日一發久則必有瘧母陽爲日發邪淺榮衛晝行背與脊故也陰爲夜發邪深榮衛夜行胸與腹故也又有二日連發住一日者及日夜各一發者乃氣血俱受病也陽爲子時至巳陰爲午時至亥如發寅卯而退於申未或發未申而退於子丑皆謂之陰陽不分須隨證用藥䟎早或移時分定陰陽然後陽瘧截住陰瘧升散今俗以似瘧誤治變成溫瘧爲分陰陽謬矣殊不知瘧有凌虐之狀在傷寒久則爲壞證在內傷久則爲勞瘵豈美疾哉凡陽瘧易治陰瘧難愈
陽熱陰寒如期應
陽邪與榮爭而邪火發於外則爲熱陰邪與衛爭而正氣退於內則爲寒衛虛則先寒榮虛則先熱表邪多則寒多裏邪多則熱多表裏相半寒熱相等諸瘧惟食積挾火寒已復熱熱已復寒謂之寒熱相倂又暑瘧單熱濕瘧單寒寒瘧先寒後熱風瘧先熱後寒餘皆先寒後熱陰陽寒熱明而瘧治知本矣
寒瘧太陽熱陽明
寒瘧腰背頭項俱痛屬太陽寒多熱少汗出難已者柴胡加桂湯單寒無汗者五積散古菓附湯
熱瘧目痛鼻燥鼓頷屬陽明熱多寒少煩渴尿赤者柴苓湯暑月黃連香茹散熱傷氣分單熱而渴者白虎加參湯或黃芩湯加桂少許
風瘧少陽寒熱竝
風瘧口苦嘔吐惡心脇痛屬少陽寒熱相等者柴胡桂枝湯風盛筋脈抽搐者烏藥順氣散加柴胡黃芩身疼者敗毒散咳嗽者參蘇飮
已上三陽氣分受病發在處暑前者俱謂之暴瘧乃傷之淺者
少陰四正厥四旁
少陰瘧發於子午卯酉四正之日舌乾口燥嘔吐欲閉戶牖輕者小柴胡湯倍半夏重者合四物湯
厥陰瘧發於寅申巳亥四旁之日小腹痛引陰如淋輕者小建中湯重者四物湯加玄胡索金鈴子附子
太陰辰戌丑未病
太陰瘧腹滿自利善嘔嘔已乃衰輕者異功散重者理中湯如濕偏陰分單寒氣虛作泄者古棗附湯附子理中湯身重腹脹者五苓散朮附湯浮腫退黃丸
已上三陰血分受病發在處暑後者俱謂之溫瘧乃隔冬感溫氣藏於腎與骨髓至夏秋重感新邪觸發自臟而達之腑乃傷之重者
瘴瘧山嵐疫一方
瘴瘧山溪蒸毒令人迷困發狂或瘂乍寒乍熱乍有乍無者凉膈散加柴胡檳榔不伏水土者人參養胃湯
疫瘧一方長幼相似須參運氣寒熱用藥大槪不換金正氣散五積交加散加減如意丹最妙
鬼瘧卒感異常性
鬼瘧因卒感屍疰客忤寒熱日作夢寐不祥多生恐怖言動異常宜辟邪丹雄朱丹或用燒人場土爲丸塞男左女右耳中
詳分寒熱汗且和
外感寒多非草菓厚朴不能溫散熱多非柴胡黃芩不能淸解陽瘧無汗須加柴胡蒼朮葛根甚加麻黃陰瘧無汗須加柴胡升麻川芎有汗須加白朮烏梅以和之
或吐或下須體盛
陽瘧初起痰在上者祛邪丸然亦三五發後移時乃可用之早則延綿稍久不敢吐者勝金丹
三陰瘧便閉者宜下以截之暑瘧黃連香茹散加大黃靑皮烏梅煎服寒瘧二陳湯加靑皮良姜煎呑神保丸五粒痰熱胸滿便閉者大柴胡湯瘀血發狂好忘者桃仁承氣湯虛閉麻子仁丸俱淸晨一服取下惡水卽止
內傷善食惟七情
內傷瘧皆不食惟七情善食多汗五臟之氣不和略被外邪動痰宜四獸飮量體虛實加各經開鬱行氣之藥
勞瘧微微虛損證
勞瘧微微惡寒發熱寒中有熱熱中有寒最難調理或半月十日小勞復來經久不瘥者芎歸鱉甲散主之熱多者生犀散有痞者鱉甲丸
氣虛汗多無力飮食不進者六君子湯因勞役昏倦少食者補中益氣湯加黃芩半夏
血虛夜發者小柴胡湯合四物湯加升麻紅花知母黃柏水煎露服䟎早不愈用勝金丹截之有痞者陰瘧丸如陰虛火動午後寒熱至晩微汗乃解似瘧非瘧也宜加味逍遙散加地骨皮若誤用瘧藥必死
氣血俱虛溺頻食少或遺精咳嗽者人參養榮湯加地骨皮烏梅麥門冬或仆厥不省者十全大補湯加柴胡黃芩陽虛去柴芩加附子呑黑錫丹有痞者橘皮煎丸
痰瘧嘔沫多昏迷
痰瘧外感內傷鬱聚成痰熱多頭疼肉跳吐食嘔沫甚則昏迷卒倒宜柴陳湯加草菓嘔吐者二陳湯倍白豆蔲流行三焦嘔瘧自止氣虛嘔者單人參湯或用常山炒過久不止者露姜飮截之
食瘧腹脹寒熱倂
食瘧因飮食蘊成痰火寒已復熱熱已復寒寒熱交倂苦飢不食食則吐痰胸滿腹脹者二陳湯合小柴胡湯或平胃散俱加枳實白朮山査神麯靑皮寒熱者淸脾飮寒多者人參養胃湯腹痛者紅丸子腹脹因濕痰或瘧氣歸腹者古龍虎丹用杏仁煎湯迎發時下久不愈者用辰砂阿魏等分糊丸皁子大每一丸人參煎湯下截之
淸痰斂汗補胃脾
瘧無痰不成內傷脾胃虛寒宜淸利濕痰爲主內傷瘧皆汗多陽瘧斂以參朮黃芪陰瘧斂以歸地知柏芍藥大抵有汗要止汗以補其虛無汗要發汗以散其邪稍久者一補一發也久虛補中益氣湯加山査麥芽扶脾自止極忌吐截
利水消瘀瘧母凈
凡瘧經年不瘥謂之老瘧必有痰水瘀血結成痞塊藏於腹脇作脹且痛乃瘧母也雖內虛者非常山檳榔決不能除但須製熟則不損胃老瘧丸是也血虛者鱉甲丸體盛有水癖者暫用芫花丸仍須以補脾化痰湯藥輔之老瘧飮宜量氣血虛實加減
有時瘧後痢相兼
或瘧後痢痢後瘧或瘧痢倂作俱以柴苓湯六和湯淸脾飮加減分利虛者補脾和血三白湯加黃連木香當歸砂仁或四獸飮補中益氣湯
總要祛邪與扶正
外感汗吐下解祛邪爲主內傷斂補養正爲主內外相兼又當參酌抑論經曰夏傷於暑秋必發瘧又曰諸瘧皆生於風局方主於傷食丹溪主於痰其實因夏傷暑秋感風濕遇七情飮食鬱痰而後發雖三因雜至錯亂氣血然始於暑成於痰故捷徑以祛暑消痰爲要
通用二陳湯外感無汗去茯苓加柴胡梢川芎葛根蒼朮太陽加羌活防風藁本陽明加葛根升麻白芷少陽加柴胡黃芩靑皮少陰加芎歸黃連黃柏太陰加二朮柴胡此三味瘧家必用厥陰加桂枝姜附渴加知母麥門冬大便閉加大黃桃仁小便赤加澤瀉山梔瘴瘧加檳榔截瘧加常山檳榔貝母內傷無汗加柴胡川芎氣虛合四君子湯血虛合四物湯汗多加黃芪食少加山査麥芽勞瘧加地骨皮鱉甲七情加紫蘇香附痰加南星姜汁食積加莪朮久瘧倍參朮寒甚加桂附草菓夜瘧加升麻柴胡以提之停水倍半夏瘀血加桃仁紅花
吐瀉不食腫脹者不治
痢
痢憑色證分熱寒
身熱口渴溺澁大便急痛色赤者爲熱身凉不渴溺淸大便順利色白者爲寒但痢因於暑熱者多寒者少然陰陽變化赤而淡者爲寒白而稠者亦熱必色證兩參而後寒熱可辨
總因濕火氣血滯
血因火動濕多成瀉火傷氣分則氣鬱自大腸滯下爲白火傷血分則血瘀從小腸滲下爲赤氣血俱傷則赤白相兼其因有外感暑濕內傷酒麫炙煿消爍或七情氣鬱而爲火之實者有外感寒濕內傷生冷硬物積滯或房慾損傷精血而爲火之虛者皆令腸胃粘溢久積成毒經曰飮食不節起居不時者陰受之則入五臟閉塞下爲飱泄腸澼言濕火滯於腸中故名滯下又云痢者利也法當利下耳
表證頭疼或渴嘔
初起發熱惡寒頭疼身痛帶表證也熱者九味羌活湯寒者不換金正氣散
煩渴多暑茹苓湯六一散梅蜜飮虛者錢氏白朮散
嘔吐有寒熱者屬半表柴苓湯頑痰在膈者芩連二陳湯加防風桔梗蘆探吐胃火衝上者淸六丸毒滯上攻者平胃散加黃連木香㯽榔
虛嘔食少者四君子湯加陳皮厚朴麥門冬竹茹或溫六丸日久陰虛者八物湯合二陳湯加枳梗
嘔吐全不食者謂之噤口胃火甚也大虛大熱香連丸加蓮肉各一半爲末米飮下又人參四錢姜炒黃連二錢濃煎終日細細呷之如吐再服但一呷下咽便開有毒薰心肺者敗毒散加蓮肉陳米或單蓮肉留心爲末每二錢陳皮煎湯下外用大田螺二箇入麝少許搗碎敷臍中以太乙膏貼之引熱下行間有過服利藥及脾胃虛者參苓白朮散去山藥加菖蒲
裏急腹痛後重墜
火性急速傳下或化或不化食物瘀穢欲出而氣反滯住所以欲便不便腹痛窘迫拘急大腸重而下墜甚則肛門作痛宜木香檳榔通氣大黃降火芩連解毒歸芍和血枳殼陳皮行滯經云和血則便膿自愈行氣則後重自除間有虛火者參朮歸芎補之寒凝者乾姜肉桂溫之又素有積聚偶因一臟之氣發動干犯腸胃成痢者須察何臟相承以平治之
熱赤紫黑寒白淸
偏熱純赤見暑證輕者黃芩湯重者導滯湯日久黃連阿膠湯
熱積紫黑色者瘀血也腹痛後重異常桃仁承氣湯下之或因誤溫以致血瘀者犀角地黃湯加黃連大黃或加味淸六丸日久地楡散單苦參丸黃連阿膠丸要知諸痢皆血瘀惟黑爲瘀甚耳
寒痢白如鴨溏腸鳴痛墜不甚不換金正氣散加烏梅陳米或熟料五積散肢冷便淸古姜附湯理中湯日久黃連補腸湯
冷熱不調赤白各半古姜墨丸或乍溏乍澁似痢非痢古萸連丸
濕如豆汁風靑是
濕痢腹脹身重下如豆汁或赤黑混濁危證也當歸和血散升陽除濕防風湯升陽益胃湯除濕湯猪苓湯戊己丸
風痢惡風鼻塞身痛色靑或純下淸水古蒼防湯神朮散靑色帶白者風寒五積散帶紅胃風湯靑綠雜色屬風火濕及五色俱下者乃脾胃食積及四氣相倂而作古萸連丸救之
已上外感痢疾如一方長幼相似者名曰疫痢敗毒散加陳皮或姜茶煎以防之更參運氣調治
七情蟹渤食積黃
氣痢狀如蟹渤拘急獨甚流氣飮子古茰連丸六磨湯熱者解毒湯加知母枳殼或木香檳榔丸冷者木香勻氣散煮黃丸小便閉者五苓散久不止者氣痢丸
積痢色黃或如魚腦漿腹脹痛惡食者保和丸急痛神保丸一切酒食積聚或黃或赤通玄二八丹傷酒甚酒蒸黃連丸傷水飮腹脹痛者溫六丸體實者導水丸
虛勞滑脫多困憊
虛痢困倦糓食難化腹微痛或大痛竝無努責
血虛淡紅通玄二八丹日久四物湯加升麻香附側柏葉
房勞傷精血成毒者腎氣丸虛勞挾痢者香連猪肚丸凡痢經下後痛墜不減虛坐努責及久不愈者皆陰血虛也胃風湯去桂加熟地主之
氣虛色白如鼻涕凍膠四君子湯理中湯俱加木香肉桂厚朴茯苓散風邪分水道開胃脘日久者補中益氣湯虛甚厥逆脈微者四順散黑錫丹
滑痢不禁甚則脫肛血分四物湯加參朮地楡樗白皮氣分眞人養臟湯大斷下丸靈砂蒼楡湯
惟有休息最難禁
休息痢經年月不瘥有過服凉藥以致氣血虛者八物湯加陳皮阿膠芩連少許或十全大補湯脾胃虛者補中益氣湯參苓白朮散腎虛者四神丸赤石脂丸有誤服澁藥餘毒不散者古芩朮湯神效丸六神丸有積者通玄二八丹積消毒散脾胃已和氣血將復然後用百中散以止之若更澁早則纏綿胃敗難救
蠱疰如肝不可治
蠱疰痢黑如鷄肝發渴五內切痛乃服五石湯丸逼損眞陰其血自百脈經絡而來茜根丸救之亦有宜溫熱藥者
凡痢下如竹筒或如屋漏水塵腐色氣短𩚚逆者不治或純下血小便不通脣紅下後身熱脈弦洪者俱不治
初宜通解或分消
通因通用下也然汗吐亦謂之通初病元氣實者可行若五七日脾胃虛者只宜和解及分利小便消導食積無積不成痢也
久乃升澁補脾胃
稍久以氣血藥中加升麻柴胡防風蒼朮以提之久甚乃用粟殼肉豆蔲龍骨牡蠣訶子以澁之斂之食少者專調脾胃飮食進而氣血自和蓋痢以胃氣爲本也其間有裏急甚而無表者卽宜通利有虛而不敢通者或和解或卽升擧有氣陷下痢如注者卽暫止澁有滑脫痛甚者痰火盛也宜吐宜升痰消火降而大腸自斂須憑脈證斷之
愈後餘瘀却當防
三白湯六神丸枳朮丸太和羹選用
恐成腫痛鶴膝類
有手足腫者有遍身歷節痛者俱餘瘀留滯經絡不可純用風藥鶴膝風大防風湯五積交加散脚細者蒼龜丸詳外科
外集卷四下
雜病分類下
濕類
痞滿
痞滿先分便易難
痞與否卦義同精神氣血出入流行之紋理閉密而爲心下痞塞按之不痛非若脹滿外有脹急之形大要大便易而利者爲虛大便難而閉者爲實
外感半表同傷寒
外感邪氣自肌表傳至胸膈爲半表裏證宜和解或己經下胸滿而痛者爲結胸不痛者爲痞滿同傷寒治法
雜病食壅兼養血
雜病食積下之太過或誤下則脾胃之陰頓亡以致胸中至高之氣承虛下陷心肺分野其所蓄之邪又且不散宜理脾胃兼以血藥調之若用氣藥導利則氣愈降而痞愈甚久則變爲中滿鼓脹蓋痞皆自血中來但傷寒從外之內宜以苦泄雜病從內之外宜以辛散人徒知氣之不運而槪用枳梗檳榔而不知養陰調血惜哉
古方食壅胸中窒塞者二陳湯探吐傷飮食胸痞者枳朮丸食後感寒以致飮食不化者二陳湯加山査麥芽神麯虛寒不散或寬或急常喜熱物者理中湯加枳實稍久鬱成濕熱者平補枳朮丸
痰火氣鬱利膈間
痰火因厚味鬱成痰滯者小陷胸湯或枳梗二陳湯導痰湯火盛者二陳湯加芩連瓜蔞或黃芩利膈丸用白朮陳皮煎湯下或古茰連丸以瀉肝補脾淸濕熱開痞結久病者黃連消痞丸如痰火濕熱太甚者方敢用三黃瀉心湯加減量下之虛者只宜分消上下與濕同治
七情氣鬱成痞不思飮食食之不散者木香化滯湯或順氣導痰湯
中虛如刺瘀礙阻
有稟受中虛痞滯不運如飢如微刺者六君子湯加香附砂仁有內傷勞役濁氣犯上淸氣下陷虛痞者補中益氣湯加黃連枳實芍藥便閉加大黃嘔加黃連生姜陳皮冬月加黃連丁香食已心下痞者平補枳朮丸停飮中寒者枳實理中丸
瘀血結成窠囊而心下痞者用桃仁紅花香附大黃等分爲末酒調服利之或犀角地黃湯血虛挾火遇勞則發心下不快者四物二陳湯加桔梗瓜蔞降之氣血俱虛者枳實消痞丸
王道消補總可安
王道消補不輕吐下故古方以芩連枳實苦泄厚朴生姜半夏辛散參朮甘苦溫補茯苓澤瀉淡滲隨病所在調之
通用二陳湯爲主肥人多濕痰加蒼朮砂仁滑石倍茯苓半夏瘦人多鬱熱中焦加枳實黃連乾葛升麻稟受素實面蒼骨露者加枳殼黃連靑皮厚朴素虛者加白朮山査麥芽陳皮誤下陰虛者去茯苓半夏加參朮升麻柴胡枳實以升胃氣更合四物湯以濟陰血飮食積痞加枳殼砂仁姜汁炒黃連食後感寒加藿香草豆蔲吳茰砂仁氣痞痰痞加木香枳殼南星中虛加參朮香附砂仁瘀血合四物湯加桃仁紅花
泄瀉
五瀉須知溺赤淸
五瀉濡瀉卽濕瀉腸垢卽熱瀉鴨溏卽寒瀉虛瀉滑瀉大要熱者小便赤澁煩渴腹中熱糓或不化而色變靑黃或紅赤黑身能動作聲響亮手足溫寒者小便淸白不渴腹中冷完糓色亦不變變亦白色身懶動作目睛不了了飮食不下機要云暴瀉非陽久瀉非陰正如傷寒始寒而終熱也
濕瀉身重注如傾
濕瀉如水傾下腸鳴身重腹不疼外濕者胃苓湯除濕湯或朮附湯加茯苓內濕者白朮芍藥湯白朮茯苓湯二白丸風濕相搏者麯芎丸痛甚者治痛瀉方
協風完糓寒急痛
風瀉惡風自汗或帶淸血卽太陰飱瀉反其所食原物由春傷風寒夏感冷濕發動故其瀉暴一方長幼相似不可溫澁以致變爲痢脹要知四季脾受風濕亦名飱瀉春古蒼防湯蒼芍湯夏二香散秋神朮散冬不換金正氣散微汗之稍久者三白湯麯芎丸帶血虛者胃風湯
寒瀉惡寒身痛腹脹切痛雷鳴鴨溏淸冷完糓不化甚則脾敗肢冷理中湯倍加茯苓厚朴治中湯加砂仁或大己寒丸又有一種臟冷瀉以熱手按之則緩者四柱散古姜附湯
身熱煩渴暑分明
暑瀉如水煩渴尿赤暴瀉實者茹苓湯加黃連車前子或桂苓甘露飮虛者六和湯淸暑益氣湯有潮熱者柴苓湯升麻葛根湯日久香連丸黃連阿膠丸來復丹
內傷飮食痛且臭
食積痛甚瀉後痛減臭如抱壞鷄子噎氣作酸須先消尅所傷之物傷冷食者感應丸平胃散加香附砂仁草菓山査麥芽傷熱食及酒者二黃丸加神麯傷酒晨瀉者理中加生姜乾葛或香茸丸熱者酒蒸黃連丸傷麫者人參養胃湯加蘿葍子傷水飮者五苓散溫六丸
痞脹不順屬七情
七情瀉腹常虛痞欲去不去去不通泰藿香正氣散加丁香砂仁良姜或木香勻氣散七氣湯古茰連丸調其氣而瀉自止矣
痰瀉多少火暴速
痰瀉或瀉不瀉或多或少此因痰流肺中以致大腸不固二陳湯加白朮神麯實者海靑丸虛者六君子湯
火瀉實火口渴喜冷痛一陣瀉一陣肛門焦痛其來暴速稠粘五苓散去桂加黃連芍藥或黃芩湯加木通六一散兼嘔者加姜汁又火性急或米糓不化者姜汁炒黃連爲丸服虛火氣虛不能泌別水糓者衛生湯陰虛火動不能凝聚者三白湯斂之久者升陰丸
虛瀉厥汗面多靑
虛瀉困倦無力脾虛飮食所傷有遇飮食卽瀉者四君子湯加木香砂仁蓮肉陳糯米爲末砂糖湯調服久者只加升麻白芍或平胃蒜肚丸有停蓄飮食數日乃瀉腹脹者名瀼瀉枳朮丸沒石子丸煩渴或兼嘔者錢氏白朮散參苓白朮散食少腸鳴四肢困倦者升陽除濕湯日止夜瀉者啓脾丸又脾瀉久傳腎爲腸澼經年不愈者調中健脾丸又老人脾腎虛瀉者用吳茱茰鹽水浸透以獖猪臟頭一截洗去脂膜將茱茰入內札兩頭蒸爛搗丸菉豆大每五十丸米飮下煖膀胱淸水道固大腸進飮食
腎虛色慾所傷瀉多足冷久則肉削五皷臍下絞痛或只微響溏瀉一次者古味茰散二神丸四神丸陽虛者三味安腎丸金鎻正元丹養氣丹陰虛者腎氣丸
肝虛忿怒所傷木剋脾土門戶不束厥而面靑當歸厚朴湯或熟料五積散去麻黃汗多者黃芪建中湯
凡瀉脈細皮寒氣少前後瀉利飮食不入是謂五虛不治
滑瀉不禁氣陷脫
瀉久不止大孔如竹筒直出無禁氣陷者升陽補胃湯補中益氣湯加白芍有風者小白朮湯挾熱者訶子散沒石子丸或古茰連丸罌粟殼煎湯下氣欲脫者眞人養臟湯加附子或四柱散大斷下丸古蔲附丸香茸丸婦人四製香附丸又有大腸滑瀉小便精出者萬全丸
交腸似痢何由名
交腸瀉者大小便易位而出此因氣不循故道淸濁混淆所致當分利陰陽使氣順各安其位胃苓湯木香勻氣散腎氣丸
似痢非痢寒熱不調之證或熱積於中而以冷物冷藥氷之或冷積於中而以熱物熱藥壓之故熱與冷搏而成瀉或澁或溏裏急後重者戊己丸香連丸或理中湯加黃連木香
風宜微發寒溫澁虛補積消濕滲升
凡瀉皆兼濕初宜分理中焦滲利下焦久則升擧必滑脫不禁然後用藥澁之其間有風勝兼以解表寒勝兼以溫中滑脫澁住虛弱補益食積消導濕則淡滲陷則升擧隨證變用又不拘於次序與痢大同且補虛不可純用甘溫太甘則生濕淸熱亦不太苦苦則傷脾每兼淡劑利竅爲妙
抑考難經云胃泄飮食不化色黃脾泄腹脹嘔逆言瀉也大腸泄食已窘迫色白腸鳴切痛小腸泄溲而便膿血小腹痛大瘕泄裏急後重數至而不能便莖中痛而溺澁言痢也觀此瀉與痢亦惟膿血與糞之異除傷寒三陽三陰傳變自利雜病濕熱食積之根皆責腸胃蓋泄瀉瘧痢同由暑月飮食所致輕者便作泄瀉重者停爲瘧痢痰衝胸脇則爲瘧積滯腸胃則爲痢局方有分難經五瀉者不免失之牽强
呑酸
呑酸吐酸皆濕熱
經云諸嘔吐皆屬於熱又云少陽之勝嘔酸蓋酸者肝味火盛制金不能平木則肝木自甚爲酸譬之飮食熱則酸但吐酸乃平時津液上升之氣鬱爲痰火留飮不化釀爲酸水吐出呑酸乃濕熱伏於肺胃咯不得上嚥不得下宿食鬱遏而作其因治一也惟濕多則呑而便利熱多則吐而便閉東垣言寒者論其標耳
大要初起宜反折
素有濕熱因外感風寒則內熱愈鬱酸味刺心或卽吐出或欲吐不吐胸中無奈或得熱湯暫解蓋風寒鬱在肌表得煖則腠理開泄譬之傷寒表熱以麻黃熱藥發表而愈不問外感風寒內傷生冷初起俱宜生姜汁半夏湯或二陳湯加丁香木香肉桂乾姜砂仁姜棗煎服暫與開豁此反佐之藥非正治也中病卽止如中寒停水者神麯丸上膈寒者三味參茰湯上熱下寒者黃連一兩附子六錢神麯糊丸淡姜湯下
久消食積降火痰
久則鬱熱宜以寒藥調之下之結散熱去則氣自通和所以中酸宜素食者恐滯氣也
宿食通用二陳湯或生料平胃散加香附砂仁神麯山査麥芽山梔仁黃連或枳朮丸宿食留飮酸蜇心痛牙齒亦酸者麯朮丸專吐淸水者用蒼朮茯苓滑石白朮陳皮水煎服兼嘈雜者保和丸
痰火停食一日半日腐化酸水吐出黃臭或酸心不安通用二陳湯加山査神麯桔梗南星枇杷葉黃連竹茹姜煎臨熟入姜汁一匙調服或九味茰連丸挾瘀血者四味茰連丸兼嘈雜者淸痰丸
通用大便閉者透膈湯大便自利者用六一散七兩加吳茰一兩飯丸服
陰虛暮劇須養血
朝食甘美至晡心腹刺酸吐出此血虛火盛宜四物湯加陳皮黃連黃芩桃仁紅花麻仁甘草便閉結者更加大黃氣虛者更合四君子湯
黃疸
黃疸須知有濕乾
發黃譬如盦麯五疸同歸濕熱蓋濕熱薰蒸血熱土色上行面目延及爪甲身體俱黃黃卽疸也乾黃熱勝色黃而明大便燥結濕黃濕勝色黃而晦大便潤利又濕病與黃病相似但濕病在表一身盡痛黃病在裏一身不痛
渴多喘滿治之難
凡疸以十八日爲期十日以外入腹喘滿渴多面黑者死要知疸兼雜證最多脾胃稍實更斷厚味可治酒色傷恣口腹者難
汗溺俱黃身體腫
汗出染衣亦黃身腫者曰黃汗因陽明表熱多汗帶汗入水宜桂枝苦酒湯芪陳湯
小溺面目牙齒肢體如金曰黃疸因暴熱用冷水洗浴熱留胃中故食已善飢安臥懶動宜茵陳三物湯加木通瓜蔞仁石羔或單桃根煎湯服之
頭眩懊憹發赤斑
食已頭眩腹脹曰穀疸因胃熱大飢過食停滯胸膈宜小柴胡湯加穀芽枳實山梔或穀疸丸紅丸子傷冷食肢厥者四逆湯加茵陳
心胸懊憹欲吐不食腹如水狀足心熱脛滿面發赤斑眼黃鼻癰曰酒疸因大醉當風入水酒毒留於淸道初起令病人先含水後以瓜蔕末一字搐鼻吐出黃水次服葛朮湯探吐亦可熱者小柴胡湯加茵陳白朮豆豉乾葛黃連澤瀉便閉者梔豉枳實湯加大黃或酒蒸黃連丸如酒後犯房瘀熱入心成疸者妙香散痰火入肺成疸咳嗽見血喉腥及婦人血崩龍腦鷄蘇丸
甚則額黑小腹滿
額上黑微汗手足心熱薄暮卽發膀胱小便不利曰女勞疸因大熱犯房入水腎虛從脾氣上行虛者四白湯秦艽飮子小兎絲子丸熱者古礬硝散滋腎丸
陰經嘔吐陽熱寒
諸疸發於陰經必嘔小半夏湯發於陽經必有寒熱小柴胡湯加山梔
虛勞口淡脚軟弱
內虛發黃口淡怔忡耳鳴脚軟微寒發熱白濁氣虛四君子湯血虛四物湯合四苓散加茵陳麥門冬氣血俱虛人參養榮湯八味丸如飮食勞役失節中寒生黃者黃芪建中湯理中湯食積者二陳湯加砂仁
外感瘀血詳傷寒
凡時行感冒及伏暑解毒末盡蓄熱在內及宿食未消皆能發黃大要時疫瘧痢發黃瘴疸丸風證色黃帶靑小柴胡湯加茵陳寒證色黃帶黯理中湯加茵陳靑皮枳實無汗者用麻黃三錢酒煎溫服以汗之暑濕證色黃帶赤五苓散加茵陳最妙
瘀血發黃喜狂喜忘便黑詳傷寒
治分表裏滲爲妙
治疸表證小柴胡湯微汗之表少裏多茵陳五苓散滲之半表裏梔子栢皮湯茵陳三物湯一淸飮子和之裏急者茵陳湯下之就中尤以滲利爲妙通用五苓散爲主濕多倍茵陳食積加三稜莪朮砂仁神麯熱加芩連草龍膽小便不利加山梔胃弱合平胃散去厚朴加茵陳黃連山梔防己枳實
溫中兼補腎與肝
疸屬脾胃不可驟用凉藥傷胃輕則嘔噦重則喘滿又酒疸下之則成黑疸不渴便利者俱宜六君子湯加茵陳蒼朮山藥以溫中甚者小溫中丸大溫中丸退黃丸若虛損猶宜滋補肝腎眞陽之精一升而邪火自斂若必用茵陳强利小便枯竭肝津腎水則疸病幸痊而雀目腫脹又作愼之
水腫
水腫上下陰陽微
陽水多外因涉水冒雨或兼風寒暑氣而見陽證陰水多內因飮水及茶酒過多或飢飽勞役房慾而見陰證陽水先腫上體肩背手膊手三陽經陰水先腫下體腰腹脛胕足三陰經故男從脚下腫起女從頭上腫起者爲逆陰陽微妙如此
濕熱變化總屬脾
人身眞水眞火消化萬物以養生脾病水流爲濕火炎爲熱久則濕熱鬱滯經絡盡皆濁腐之氣津液與血亦化爲水初起目下微腫如臥蠶及至水浮膜外則爲膚脹流下焦則爲胕腫手按隨手而起如褁水之狀以指畫之成字者名燥水不成字者名濕水有按之作水聲者乃氣虛不能宣泄久成水瘕
下注腎經陰胕腫
腎主水也惟脾病則不化飮食滋眞水非惟腎精損削而濕熱下注陰胕獨腫者有之甚則泛濫遍體無歸必土實而後足以收攝邪水腎氣歸元
上升氣喘肺孤危
金生水也惟脾病則肺金失養非惟肺氣孤危而失降下之令滲道不通且濕熱濁氣上升爲喘爲咳必土實而後肺金淸肅以滋化源或曰獨無寒濕者乎寒則土堅水淸間有亦更易治
陽水熱渴二便閉汗下分消要得宜
經曰諸胕腫疼酸皆屬於火又曰結陽肢腫是也
治與水證濕證大同大法腰已上腫宜汗腰已下腫宜下表證喘咳小靑龍湯越婢湯古麻甘湯桂枝苦酒湯裏證腹腫脇硬十棗湯澤瀉湯澤瀉牡蠣湯導水丸三花神佑丸濬川丸布海丸然證雖可下又當權其輕重若年衰久病及虛者黃米丸初起只宜上下分消其濕五苓散用桂枝合六一散加橘皮木香檳榔生姜煎服或單山梔丸木香白朮煎湯下兼黃者茵陳五苓散滲之
陰水身凉大便利補中行濕或升提
經曰陰蓄於內水氣脹滿是也
治宜補脾土以復運化之常淸心火降肺金俾肝木有制而滲道又且開通此補中行濕兼全虛而有濕熱者最宜若中寒者溫補則氣煖而小便自通氣陷者升提則陽擧而陰自降故曰行濕非五苓神佑之謂也
補中氣六君子湯加木香瀉者參苓白朮散升陽除濕防風湯嘔者赤茯苓湯中寒者玄武湯實脾散挾食積者緊皮丸千金養脾丸挾濕熱者中滿分消湯丸濕甚者退黃丸
虛甚氣陷口無味者六君子湯加升麻柴胡以提之復元丹切忌淡滲
腎虛腰重脚腫濕熱者加味八味丸滋腎丸陽虛小便不利者古沈附湯二便俱利者朮附湯復元丹
陰多久病或産後
久病喘咳瘧痢或誤服凉藥以致腫者危證也俱宜補脾爲主大槪挾喘者分氣紫蘇飮五皮散葶藶丸久痢加味八味丸久瘧退黃丸
産後腫必大補氣血使水自降八物湯加蒼朮陳皮半夏香附有熱加麥門冬黃芩氣不順加木香砂仁懷胎氣遏水道腫者去半夏加紫蘇大腹皮飮食無阻者雖不藥而旣産自消矣
陽兼食毒與瘡痍
食積香平丸枳朮丸因酒小蘿皂丸
飮毒水而腫者名水蠱漆雄丸不伏水土者胃苓湯
膿瘡搽藥愈後發腫敗毒散便閉升麻和氣飮乾瘡洗浴水氣入腹者赤小豆湯瘡久倦怠嗜臥腫者五苓散加橘皮木香檳榔滑石甘草枳殼大腹皮砂仁姜煎溫服
風腫走注皮麻木
陽水陰水腫外又有風腫氣腫血腫惟腸覃石瘕乃婦人病也
風腫卽痛風腫者腫面多風熱腫脚多風濕關脈浮洪弦者風熱濕三氣鬱而爲腫因脾土不足木火太盛胃中純是風氣所以淸氣不升腹作䐜脹濁氣不降大便閉澁經曰中滿瀉之於內者是也外證走注疼痛面皮麤麻木不仁先服三和散次服小續命湯大便閉去附子加檳榔牽牛日久者金丹風從汗散故也虛弱不敢汗者四君子湯加升麻柴胡蒼朮防風汗多者防己黃芪湯
氣腫隨氣消長之
七情停涎鬱爲濕熱脾肺俱病四肢瘦削腹脇膨脹與水氣相似但以手按之成凹不卽起者濕也按之皮厚不成凹者氣也六君子湯加木香木通喘者木香流氣飮大便閉者三和散六磨湯木香檳榔丸小便閉者分心氣飮嘔滿者四炒枳殼丸瀉者單香附丸挾痰腹脹滿者加味枳朮湯控涎丹
瘀血之腫如何識皮間赤縷血痕兒
四物湯加桃仁紅花或續斷飮加味八味丸婦人經閉敗血腫者腎氣丸加紅花或紅礬丸詳婦人經候
莖囊又有陰陽候
玉莖與陰囊伸縮痿强乃身中陰陽之機有陽火玉莖腫脹健裂不休者柴靑瀉肝湯濕熱下流者四苓散加山梔木通金鈴子莖囊腫大通明者木香流氣飮加木通煎呑靑木香丸暴風客熱陰挺腫脹者龍膽瀉肝湯膀胱熱甚囊腫二便不通者三白散八正散腫痛者用小茴全蝎穿山甲木香等分爲末每二錢空心酒下有陰寒濕腫痿弱者五苓散加茴香或八味丸腎大如斗者荔核散上熱下虛玉莖腫痛者淸心蓮子飮陰腫大如升核者用馬鞭草搗爛塗之或乾地龍爲末鷄子淸調敷囊軟者可治婦人陰腫便秘枳橘熨
通治忌甘與刺皮
凡陽水宜辛寒散結行氣苦寒瀉火燥濕陰水宜苦溫燥脾或辛熱導氣極忌甘藥助濕作滿尤忌鍼刺犯之流水而死
通用二陳湯去甘草加蒼朮白朮爲君佐以猪苓澤瀉山梔消濕熱麥門冬黃芩爲使淸肺制肝腹脹加厚朴瀉加肉豆蔲訶子喘急加桑白皮杏仁氣壅加香附食積加山査麥芽陽水便閉加甘遂少許陰水氣弱加人參風腫加羌活防風白芷夏月加香茹寒加姜桂氣腫加蘿蔔子枳殼血加歸芍痰加貝母上腫加紫蘇下腫加防己木瓜陰囊腫加小茴木香外腎如石引脇痛加巴㦸
又太陽腫證加藁本赤小豆少陽加芫花雄黃木通陽明加茯苓椒目太陰加甘遂葶藶少陰加澤瀉連翹巴㦸厥陰加大㦸吳茰此推廣古法不可妄用蓋甘遂大㦸芫花損氣破血巴豆損腎陰氣輕粉傷齒毒留腸胃土狗刼奪消而復腫愼之
凡先腫腹而後散於四肢者可治先腫四肢而後歸於腹者難治若肌肉崩潰足脛流水脣黑耳焦缺盆平臍凸背平手足掌平肉硬腹多靑筋大便滑泄者不治又面黑者肝死兩手無紋者心死臍凸者脾死兩肩凸者肺死下注脚腫者腎死
皷脹
皷脹虛軟實則堅
皷脹中空外堅有似於皷又曰蠱者若蟲侵蝕之義虛脹陰寒爲邪吐利不食時脹時減按之則陷而軟實脹陽熱爲邪身熱咽乾常脹內痛按之不陷而硬大槪肥人氣虛多寒濕瘦人血虛多濕熱
都緣脾濕少運布
脾居中能升心肺之陽降肝腎之陰今內傷外感脾陰受傷痰飮結聚飮食之精華不能傳布上歸於肺下注膀胱故濁氣在下化爲血瘀鬱久爲熱熱化成濕濕熱相搏遂成皷脹或在臟腑之外或在榮衛之分或在胸脇或在皮膚雖各臟腑見證亦總歸於脾也
煩喘嘔瀉腰脇疼胃痛癃閉小腹墜
心脹煩心肝脹脇痛脾脹善嘔噦肺脹咳喘腎脹腰痛胃脹胃脘痛大腸脹腸鳴飱泄小腸脹小腹引腰痛膀胱脹小便癃閉三焦脹氣滿皮膚膽脹口苦
外感寒鬱爲裏邪
外感風寒傳至陽明裏分大實大滿者承氣湯古云下之脹已者是也
尋常感風脹者升麻葛根湯加蒼朮或升麻胃風湯感寒脹者不換金正氣散加檳榔枳殼乾姜風寒兩感脹者五積散暑脹二便不利者香茹散加滑石枳殼黃連二便利者六和湯濕脹腰重或嘔者除濕湯瀉者三白湯
內傷氣滯閉且利
七情鬱塞氣道升降失常腹脹大而四肢多瘦四七湯七氣湯四炒枳殼丸因怒傷肝勝脾者痞滿喘急平肝飮子甚者當歸龍薈丸虛者禹餘粮丸因怒傷肝承肺傳大腸者腹鳴氣走有聲二便或閉或溏六君子湯加蘇子大腹皮木香草菓厚朴枳實便閉者三和散四磨湯憂思氣鬱者木香化滯湯木香枳朮丸溫膽湯退熱淸氣湯恐傷腎精氣怯却不上升而下焦脹者補中益氣湯加木香檳榔故紙
食脹有熱亦有寒
因食肉果菜不化曰食脹
初起多寒濕自利不食者胃苓湯加山査麥芽或人參養胃湯加香附砂仁甚者治中湯加丁香或厚朴附子二味煎服
久則濕熱承脾大便乾燥者保和丸傷肉者黃連阿魏等分醋浸蒸餅爲丸或三補丸用香附山査煎湯下傷雜果者古桂香丸或鹽湯探吐膏梁厚味大便閉者大承氣湯加桂或厚朴湯積熱者牽牛丸虛者木香檳榔丸滋腎丸
糓脹痞滿心如醋
因糓食不化曰糓脹朝陽盛能食暮陽衰不能食者大異香散五膈寬中散
濕熱者古茰連丸淸膈蒼莎丸俱糓芽煎湯下或單鷄醴散最妙
蟲積善食癥不眠
蟲積脹腹痛善喫茶鹽之物千金散雷公丸小兒史君子丸大人虛者木香檳榔丸靈檳散化蟲丸
積塊癥瘕心腹堅硬咳嗽不眠者廣朮潰堅湯保安丸紅丸子輕者枳朮丸龜甲丸
水脹漉漉血便瘀
因停水飮茶酒不散曰水脹腸中漉漉有聲怔忡喘息二陳湯加桔梗檳榔消飮丸酒脹桂苓甘露飮
瘀血脹便黑多跌撲及産後所致人參芎歸湯散血消腫湯
一般中滿證稍輕
俗云倒飽有氣虛者六君子湯加黃芪厚朴木香食積加山査麥芽挾濕熱加黃連靑皮白芍木香淸氣陷者木香順氣湯有血虛者四物湯加白朮木通厚朴挾濕熱加芩連有食滯者平胃散加山査麥芽或枳朮丸凡虛脹及久病瘧痢脹者俱依此分氣血調治
補中行濕法相共
凡脹初起是氣久則成水治比水腫更難蓋水腫飮食如常皷脹飮食不及常病根深固必三五年而後成治腫惟補中行濕足矣治脹必補中行濕兼以消積更斷鹽醬音樂妄想不責速效乃可萬全勞單腹腫大而四肢極瘦者名蜘蛛蠱古方雖有八物湯去地黃倍參朮加黃連厚朴及四柱散諸蠱保命丹蝦蟆煮肚法然此皆脾氣虛極本經自病又無相生相制乃眞臟病也不治
補中六君子湯去甘草加大腹皮厚朴爲君佐以澤瀉利濕黃芩麥門冬制肝朝寬暮急爲血虛去參合四物湯朝急暮寬爲氣虛倍參朮朝暮皆急血氣俱虛合八物湯肥人多濕合平胃散瘦人多火加香附黃連寒加附子厚朴熱加大黃食脹加砂仁神麯痰脹倍半夏加檳榔猪苓瘀血加桃仁五靈脂積聚堅硬加三稜莪朮大怒加蘆薈山梔氣脹及蟲積加木香檳榔氣下陷加升麻柴胡凡議下須脈實人盛按之堅者先與補藥次略疎導後又補之否則徒快一時其脹愈甚經云臟寒生脹寒脹恒多熱脹恒少
通用中滿分消丸古龍虎丹寬中健脾丸禹餘粮丸單鷄醴散內消散外敷神膏
赤白濁
赤白濁男女同皆因濕熱
脾胃濕熱中焦不淸濁氣滲入膀胱爲濁如夏月天熱則萬木流津
赤者血分濕熱甚心與小腸主之導赤散四物二陳湯加樗白皮靑黛滑石
白者氣分濕熱微肺與大腸主之淸心蓮子飮或五積散合四君子湯
濕痰濕火理一同
肥人多濕痰二陳湯加蒼朮白朮赤濁加白芍氣虛加參芪傷暑加澤瀉麥門冬人參傷風加防風挾寒加姜桂甚加附子有熱加知母黃栢山梔或星半蛤粉丸因七情生痰者四七湯
瘦人多濕火加味逍遙散四物湯加知母黃栢或眞珠粉丸樗栢丸虛挾痰火腎氣丸補陰丸不可純寒藥傷血亦不可純僣藥助火蓋寒則堅凝熱則流通俱宜淸上固下
間有虛勞下部冷
思慮勞心虛者妙香散十味溫膽湯金蓮丸房慾傷腎虛者萆薢分淸飮小兎絲子丸腎氣丸八味丸心腎俱虛無火者還少丹虛冷小腹痛不可忍者酒煮當歸丸
久則升提斂胃宮
土燥水淸思亦傷脾精生於糓故久則宜升胃補脾二陳湯加升麻柴胡以升胃氣素有痰火恐升動痰火胸滿者再加枳殼香附神麯白朮或用此吐以提之如虛勞者補中益氣湯脾濕不斂者蒼朮難名丹四炒固眞丹白朮膏威喜丸久甚古龍蠣丸石蓮散遠志丸
腰痛
腰痛新久總腎虛
新痛宜疎外邪淸濕熱久則補腎兼理氣血
腰者腎之候一身所恃以轉移闔闢然諸經貫於腎而絡於腰脊雖外感內傷種種不同必腎虛而後邪能湊之故不可純用凉藥亦不可純用參芪補氣痛甚面上忽見紅點人中黑者死
外感暴痛寒背拘
傷寒必依六經證用藥詳三卷五十五葉
尋常感冒暴痛不能轉側如寒傷腎者遇天寒發連背拘攣脈沈弦緊五積散加吳茰杜仲桃仁痛甚加黑牽牛少許肢厥者古姜附湯連肩背者通氣防風湯摩腰丹屈伸導法
濕痛重著熱煩躁
久處卑濕雨露侵淫爲濕所著腰重如石冷如氷喜熱物熨不渴便利飮食如故腎著湯加附子停水沈重小便不利五苓散滲濕湯腰重痛單角茴散久不已單牛膝浸酒服靑娥丸加萆薢最妙
濕兼熱者長夏暑濕相搏或因膏粱成濕熱者亦同實者二炒蒼栢散加柴胡防風煎服虛者七味蒼栢散溺赤者五苓散淸燥湯健步丸有諸藥不效者用甘遂牽牛大瀉其濕而止乃濕熱甚也古方有以甘遂末三錢和猪腰子煨熟空心酒下
風牽脚膝强難舒
風傷腎腰痛左右無常牽連脚膝强急不可俛仰以顧風熱敗毒散加杜仲二便閉者甘豆湯加續斷天麻風虛小續命湯加桃仁或烏藥順氣散加五加皮風挾寒濕者五積交加散用全蝎炒過去蝎獨活寄生湯羌活勝濕湯加味龍虎散或單葳仙爲末酒調服
內傷失志腰膨脹
失志則心血不旺不能攝養筋脈腰間鬱鬱膨脹不伸令人虛羸面黑不能久立遠行七氣湯倍茯苓加沈香乳香少許虛者當心腎俱補人參養榮湯加杜冲牛膝
憂怒腹脇痛相須
五臟皆取氣於糓脾者腎之倉稟也憂思傷脾則胃氣不行腰痛連腹脇脹滿肉痺不仁沈香降氣湯木香勻氣散飮食難化者異香散
宗筋聚於陰器肝者腎之同系也怒傷肝則諸筋縱弛腰痛連脇聚香飮子調肝散
七情挾外感有表者人參順氣散烏藥順氣散枳甘散加葱白通用七香丸靑木香丸立安丸
痰連背脇積難仰
濕痰流注經絡背脇疼痛脈滑者二陳湯加南星蒼朮黃栢風加麻黃防風羌活寒加姜桂附子控涎丹大便泄者龜樗丸
食積因醉飽入房濕熱承虛入腎以致腰痛難以俛仰四物二陳湯加麥芽神麯葛花砂仁杜仲黃栢官桂枳梗痛甚者速效散積聚者加味龍虎散濕熱者七味蒼栢散淸燥湯
閃剉瘀逆夜偏呼
閃剉跌撲墜墮以致血瘀腰痛日輕夜重宜行血順氣實者桃仁承氣湯或大黃生姜等分水浸一宿五鼓服之久者補陰丸加桃仁紅花或五積散去麻黃加茴香木香檳榔連脇痛者復元通聖散加木香
作勞血脈難周養
勞力傷腎者黃芪建中湯加當歸杜仲或四物湯加知母黃栢五味子杜仲呑大補陰丸熱者獨活湯
勞心者夢授天王補心丹杜仲煎湯下
房慾悠悠或軟如
房慾傷腎精血不足養筋陰虛悠悠痛不能擧者杜仲丸補陰丸
陽虛腰軟不能運用者九味安腎丸加杜仲鹿茸百倍丸八味丸加鹿茸木瓜當歸續斷或煨腎丸猪腎酒
疝氣
疝本濕熱標則寒
醉飽勞役房慾忿怒動火火鬱久則生濕津液凝爲痰瘀流入肝經肝性急速又暴爲外寒所束是以痛甚有專言寒者論其標耳大要熱者遇熱則發二便赤澁小腹肛門俱熱外腎累垂玉莖挺急寒者遇寒則發二便皆利脇腹淸冷外腎緊縮又有冷熱不調者外腎小腹或冷或熱二便或閉或利
小腸膀腎總由肝
局方多以爲小腸氣膀胱氣腎氣者亦自其標末而言其實主於肝也蓋肝環陰器而上入小腸又肝腎所屬於下與衝任督相附腎與膀胱爲臟腑其氣相通連爲外腎系於睾丸此三經相連相會然肝主筋睾丸雖名外腎非厥陰環而引之與玉莖無由伸縮在女子則爲簒戶經云邪在小腸連睾系屬於腎貫肝絡肺心系氣盛厥逆上衝腸胃薰肝散於肓結於臍惟取厥陰以下之及論三臟脈皆以滑爲疝每云風疝者非外風也乃肝木陽臟氣動之風論三陽疝發寒熱言膀胱非受病之處必傳於肝而後爲疝又明堂穴法治疝皆厥陰部分可見疝主肝經
小腸多氣少血之經忿怒憂思起於肝而心氣因之鬱結心與小腸爲表裏膜外氣聚無出攻及膀胱腎納氣房勞過度敗精蓄爲邪水氣滯入裏胞絡眞氣膀胱氣脹然皆肝所主也所以病發不特外腎小腹作痛或攻刺腰脇或遊走胸背或搶心痛或遶臍痛男子遺精女人不月令人羸瘦少氣洒淅寒熱食少嘔吐呑酸久則遂成暴吐甚則角弓反張咬牙戰汗冷汗流不止者難治
大綱囊痛引小腹
疝有睾丸痛者有連小腹痛者感冷觸怒則塊物逆上囊根心和氣平則塊物自循膋系歸入囊中
水筋氣血狐㿗寒
水疝囊腫如水晶或囊痒而流黃水陰汗自出小腹按之作水聲得於醉酒行房遇外邪結於囊中
筋疝陰莖腫脹或挺長不收或痛痒至極得於房勞
血疝如黃瓜在小腹兩傍俗云便毒得於春夏大煖氣勞於使內血滲入脬囊結氣癰腫
氣疝上連腎兪下及陰囊得於號哭忿怒氣鬱而脹或勞役坐馬致核腫脹偏有大小者難治
狐疝狀如仰瓦臥則入小腹如狐之晝出穴而溺夜入穴而不溺亦與氣疝大同
㿗疝有四種詳後
寒疝囊冷結硬如石陰莖不擧或控睾丸而痛得於寒濕使內過勞久而無子此七疝之名從經旨也餘皆謬妄不取凡疝久則成積盤附臍之上下左右爲瘕爲癥
陰㿗腫痛硬如石
此卽㿗疝在婦人則爲陰戶突出寒勝則痛濕勝則腫寒濕相搏熱毒又重則腫硬如石
腸㿗卽小腸氣而外腎偏墜腫痒
卵㿗玉莖腫硬引臍絞痛甚則陰縮肢冷囊上生瘡成癰二證出水不止者死
氣㿗素有濕熱因怒激起相火昏眩手搐如狂面黑睾丸能左右相過氣疝飮萸連梔石丸寒冷者五積散蟠葱散當歸四逆湯木香勻氣散靑木香丸茱萸內消丸黑錫丹
水㿗外腎腫大如斗如升不痛不痒得於卑濕五苓散加小茴韭汁爲丸單竹茹湯熱者三白散橘核散久者橘核丸
硬木不通腫偏丸
此又言㿗疝之中有木腎者有偏墜者
木腎堅硬頑痺不痛乃心火不降腎水不溫活腎丸四製茱萸丸四炒川練丸或單用雄楮樹葉不結子者是曬乾爲末酒糊丸梧子大每五十丸空心鹽酒下又有跌傷驚氣與敗血攻入者當消瘀血
偏墜腫有大小偏左多瘀血怒火或腎氣虛橫偏右多濕痰食積是知㿗疝證兼七疝治宜詳審故特伸言之外治摩腰膏
小兒偏墜牡丹皮散
婦人子宮突出有寒濕者澤蘭葉散金液丹有熱則不固者小柴胡湯合四物湯加龍膽草靑皮
治詳內外宜疎利
疝雖濕熱然生於陰起於下四氣每先傷足三陰部分所以遇外感而發
風證小腸陰筋走注痛甚有汗身痛烏頭桂枝湯有泄者四君子湯加羌活附子
寒證心痛筋縮肢冷食已則吐古梔附湯五積散加吳茰小茴及食鹽少許四製茱茰丸硫荔丸
暑證小腹脹急溺澁香茹散加瞿麥木通
濕證身重小便不利大便或溏五苓散最妙濕熱入裏暴痛難當者加減柴苓湯加減八正散濕盛者導水丸三白散或復元通聖散加黑丑虛者十味蒼栢散在表有寒熱者柴胡桂枝湯
七情疝乍滿乍減濕熱者氣疝飮古茰連丸寒冷者蟠葱散生料木香勻氣散
通用五苓散猪苓澤瀉分陰陽以和心與小腸白朮利腰臍間濕及死血茯苓利膀胱水木得桂則枯故用以伐肝木風換桂枝寒加紫蘇生姜鹽少許暑加白芍濕加白朮小腸氣加小茴膀胱氣加金鈴子橘核腎氣加檳榔木通少許
消痰瘀積補虛頑
凡疝痛走注無形屬氣痛有常處有形乃濕痰食積瘀血下聚而成
痰疝海石香附二味姜汁調服痰飮食積者守效丸
食積瘀血者梔桃枳査散失笑散食積挾熱者積疝丸食積挾虛者八味茴香丸
虛疝暴痒四君子湯加川練子茴香枳實山査山梔按之不痛者加肉桂姜汁按之不定者用桂枝烏頭山梔爲末姜汁糊丸姜湯下大能刼痛久者三茰內消丸凡虛疝不宜預補經云邪之所湊其氣必虛留而不去其病則實必先瀉其所蓄之熱而後補之是以諸方多借巴豆氣者此也虛甚上爲吐逆下有遺精者危要知濕熱爲病俱宜瀉南補北不可妄用剛劑
久成癥瘕腹滿氣積如臂者白葱散或理中湯加阿魏腹痛有塊盤臍傍者聚香飮子葫蘆芭丸腹痛有塊附臍下者去鈴丸欲作奔豚者茯苓桂甘湯奔豚疝痛者大七氣湯加炒牽牛
通用二陳湯加姜汁積加枳實山査熱加山梔痛加橘核瘀血加玄胡索桃仁鬱加木香茴香川練子痛甚加乳香沒藥荔枝核腎大如升加茴香靑皮昆布海藻爲丸服水疝加猪苓澤瀉以逐水筋疝加黃連白朮茯苓以降火血疝合四物湯以調血不愈淸肝益榮湯或淸暑益氣湯氣疝加柴胡靑皮香附行氣狐疝加靑皮香附蒼朮逐氣流經更以蜘蛛十四枚桂枝五錢爲末蜜丸米飮下㿗疝加白朮蒼朮猪苓澤瀉煎調荔核散寒疝加吳茰姜桂溫散
常用辛平破血消痰積之劑橘核散辛溫散氣溫散之劑五炒川練丸四炒川練丸金鈴丸四味茴香散古玄蝎散辰砂一粒丹神聖代鍼散選用
脚氣附跟痛轉筋
脚氣須知有濕乾
脚氣內經名厥兩漢名緩風初病不覺因他病始發或奄然大悶其證寒熱全類傷寒但初起則卒然脚痛發則旬月又作爲異
濕者筋脈弛長而軟或浮腫或生膁瘡之類謂之濕脚氣宜利濕疎風
乾卽熱也乾者筋脈踡縮攣痛枯細不腫謂之乾脚氣宜潤血淸燥
內因食積外風寒
內因好食乳酥醇酒濕熱下流肝腎加之房勞故富貴之人亦有脚疾外因久坐久立濕地或貧苦跋涉山溪瘴毒夏月則感濕熱之氣發則四肢多熱冬月則感濕冷之氣發則四肢多冷加以當風取凉汗出洗足醉後入房故成此疾外感止於下脛腫痛內傷或至手節周身初起察其起處隔蒜灸之最妙
濕勝腫兮寒勝痛
濕勝則腫除濕湯加檳榔防己脛腫者紅花蒼栢丸肥人加痰藥赤裂腫痛甚者用甘遂爲末水調敷腫處別用甘草煎湯服之立消或敗毒散加蒼朮大黃搜風順氣丸
濕兼寒則痛五積散不換金正氣散附子六物湯勝駿丸
濕兼風則走注不常烏藥順氣散地仙丹甚者用赤芍草烏等分酒糊丸服以刼之挾瘀血者復元通聖散合消風散
濕兼熱則腫痛異常加味蒼栢散二炒蒼栢散淸燥湯
食積濕痰下注者檳榔蒼栢丸
虛火軟緩痺且頑
軟痺者乃膏粱火承肝腎以致血氣澁則痺厥不仁虛則軟緩無力或麻木不擧三妙丸搜風順氣丸然腎主骨虛則骨軟陽虛附虎四斤丸陰虛虎潛丸腎氣丸脚軟筋痛者大補陰丸去地黃加白芍知母甘草倍牛膝肝主筋虛則脚膝頑麻養眞丹肝腎脾俱虛者五獸三匱丹
在下升之衝上降
凡濕氣在下隨氣血痰藥中加防風蒼朮升提其濕衝心則恍惚嘔吐不食脈乍大乍小者死宜木香流氣飮或蘇子降氣湯呑養正丹有火者四物湯加黃栢以降之再用附子末津調塗湧泉穴引熱下行入腹不仁喘急欲死者木茰散腹脹煩躁者松節湯入肺喘咳小靑龍湯加檳榔入肝頭目昏眩喘滿逼促烏藥平氣散入腎腰脚腫脹小便不利目額皆黑左尺絶者死牛膝散加大黃救之如少陰腎氣入心乃水剋火也急宜八味丸救之有脚氣寒熱足腫心煩體痛垂死者杉節湯不食加砂仁靑皮木瓜外用桃柳桑槐楮五枝煎湯洗之消腫住痛須先喫酒三五杯最忌熱藥蒸泡恐逼邪入經絡故治脚以疎通氣道爲佳
表汗裏下任湯丸
濕熱流注三陰經絡火鬱成毒腫上干三陽寒熱嘔惡身痛且重者左經湯主之或香蘇散加木瓜檳榔七情再加五加皮木香痛加赤芍忍冬藤虛人加當歸
三陰裏證胸滿怔忡遍體轉筋二便閉澁或自利者羌活導滯湯除濕丹導水丸搜風順氣丸挾痰者三花神佑丸挾食積者開結導飮丸裏虛者獨活寄生湯換腿丸表裏兼見者左經湯加大黃
跟痛轉筋皆血熱亦有痰火及風寒
脚跟痛有血熱者四物湯加知母黃栢牛膝有痰者五積散加木瓜或開結導飮丸
脚轉筋有血熱者四物湯加酒芩紅花有筋動於足大指上至大腿近腰結了者此奉養厚因風寒而作又當加蒼朮南星感濕者除濕丹常用松節二兩乳香一錢慢火焙存性爲末每一錢木瓜煎酒調服
有踝上生一孔約深半寸至下半日疼異者此濕毒注成漏也用人中白炙出水滴入瘡口
燥類
消渴
消渴先明氣血分
經曰二陽結謂之消渴二陽者手陽明大腸主津液足陽明胃主血津血不足發爲消渴又有燥結者肺與大腸爲表裏也有氣分渴者因外感傳裏或服食僣燥熱耗津液喜飮冷水當與寒凉滲劑以淸利其熱熱去則陰生而渴自止矣有血分渴者因內傷勞役精神耗散胃氣不升或病後胃虛亡津或餘熱在肺口乾作渴喜飮熱湯當與甘溫酸劑以滋益其陰陰生則燥除而渴自止矣
總是火炎不必問
消者燒也如火烹燒物理者也三消上中旣平不復傳下上輕中重下危總皆肺被火邪薰蒸日久氣血凝滯故能食者末傳癰疽水自溢也不能食者末傳脹滿火自炎也皆危
上消引飮便如常
熱在上焦心肺煩躁舌赤脣紅少食引飮小便數者四物湯合生脈散加天花粉地黃汁藕汁乳汁酒客加葛汁能食者白虎加參湯不食者錢氏白朮散淸心蓮子飮又膈滿者謂之膈消門冬飮子火留肉分變爲癰腫者忍冬藤丸黃芪六一湯益元散
中消善飢無尿糞
熱蓄中焦脾胃消糓善飢不甚渴小便赤數大便硬者四物湯加知母黃栢石羔黃芩滑石以降火熱甚者調胃承氣湯三黃丸初病寒中陰勝陽鬱後變爲熱中者升麻葛根湯瀉黃散濕積毒者消渴痞丸虛者錢氏白朮散便閉者當歸潤燥湯泄瀉者白朮芍藥湯上中二消者蘭香飮子心火承脾者黃連猪肚丸肝侵氣衝肌熱不食食卽吐蛔者烏梅丸鐵粉丸有蟲耗其津液者單苦練湯水停於下變爲胕腫者五苓散或去桂加人參尤妙
腎消溺濁陰莖强
熱伏下焦腎分精竭引水自救隨卽溺下小便混濁如膏淋然腿膝枯細面黑耳焦形瘦者四物湯加知母黃栢五味子玄參人乳汁善調水火或補陰丸腎氣丸先坎離丸八味丸去附子加五味子玄兎丹鹿兎丸夢授天王補心丹威喜丸妙香散單繭絲湯或十全大補湯去桂倍地黃加知母黃栢上熱下冷者淸心蓮子飮
有五石過度之人眞氣旣盡石氣獨留陽道興强不交精泄者謂之强中小便或油膩或赤黃或泔白或渴而且利或渴而不利或不渴而利飮食滋味入腹如湯澆雪隨小便而出落於溝中結如白脂肌膚日瘦者無治法
保肺滋腎脾自運
治渴初宜養肺降心久則滋腎養脾蓋本在腎標在肺腎煖則氣上升而肺潤腎冷則氣不升而肺焦故腎氣丸爲消渴良方也然心腎皆通乎脾養脾則津液自生參苓白朮散是也三消通用單文蛤爲末水調服回津止渴單瓜蔞根丸消渴神藥大忌半夏燥劑
抑論水包天地人身臟腑亦津液眞水所包然有形者凡水也兌也坤也無形者天一所生之水氣也坎也乾也能以無形之水沃無形之火是謂旣濟雜病渴多虛熱實熱者少凡渴後忌鍼灸令瘡口出水而死
燥結
燥結兩字亦有辨
燥有風燥熱燥火燥氣血虛燥詳燥門結有能食脈實數者爲陽結不能食脈弦微者爲陰結亦有年高氣血虛結者
燥潤結通無後患
燥屬少陰津液不足辛以潤之結屬太陰有燥糞苦以瀉之凡結後仍服潤血生津之劑免其再結再通愈傷元氣
濕鬱脹滿熱有時
濕熱怫鬱心腹脹滿有蟲積者檳榔丸凡燥結有時者爲實無時者爲虛有藥石毒者大小便閉氣脹如鼓者三和散合三黃湯飮食毒者香連丸胃火者白虎湯
津少臟寒七情慣
津少因發汗利小便過多及産後失血等證血液枯者五仁丸腎氣丸大補陰丸或導滯通幽湯加檳榔條芩陳皮氣虛者參仁丸補中益氣湯挾七情者古蓯沈丸
臟寒則氣澁臟冷則血枯有痃癖冷氣結滯者古半硫丸古姜附湯五積散氷冷與之其病雖宜服陽藥若大便不通者亦當暫與潤劑微通大便不令閉結
七情氣閉後重窘迫者三和散六磨湯如脈浮晝便難者用陳皮杏仁等分蜜丸服脈沈夜便難者換桃仁
痰滯不通者二陳湯加枳殼檳榔
宿食秘喘審熱寒
傷熱物者二黃丸傷寒物者丁香脾積丸通用大黃備急丸有脾胃伏火者潤腸丸
流行肺氣無遲慢
肺與大腸爲表裏故也枳梗湯加紫蘇或蘇子降氣湯或蘇子麻仁煮粥又如脾約證胃强脾弱約束津液不能四布但輸膀胱故小便數而大便難此脾約丸之由制也但脾屬陰虛火燔金耗則肺失傳化尤宜滋陰養血在西北壯實者以脾約丸開結可也東南氣血虛者潤燥爲主
通用冷熱熨法掩臍法麻油導法
火類
脇痛
脇痛本是肝家病痛引小腹善怒宜分左右審實虛
左右者陰陽之道路也左肝陽血陰右肺陰氣陽實者肝氣實也痛則手足煩躁不安臥小柴胡湯加芎歸白芍蒼朮靑皮龍膽草或單黃連丸虛者肝血虛也痛則悠悠不止耳目𥉂瞶善恐如人將捕四物湯加柴胡梢或五積散去麻黃加靑木香靑皮虛甚成損脇下常一點痛不止者名乾脇痛甚危八物湯加木香靑皮桂心有火去桂加山梔或吳茰水炒黃連
左爲怒火與死血
大怒氣逆及謀慮不決或外感風邪皆令肝火動甚脇痛難忍古茰連丸當歸龍薈丸輕者小柴加黃連牡蠣枳殼
瘀血必歸肝經夜痛或午後發者是小柴胡湯合四物湯加桃仁紅花乳沒痛甚者古枳芎散便堅黑者桃仁承氣湯或瀉靑丸皮痛吐血者熱傷肝也小柴胡湯加芎歸生地外用非菜熨脇及琥珀膏貼
右食痰飮七情居
食積脇下如扛挭起一條作痛神保丸枳實煎湯下輕者保和丸
痰飮流注肝經喘咳引痛者二陳湯加南星蒼朮川芎柴胡白芥子或入靑黛少許姜汁三匙痰甚者控涎丹如胸背脇痛喘急妨悶者瓜蔞實丸
飮水停滯脇下如揷痛者濃煎葱白湯調枳殼煮散甚者用傷寒水證治法
七情凝滯如有物刺痛氣促嘔吐者分氣紫蘇飮流氣飮子調中順氣丸鬱氣挾食連乳痛者推氣散鹽煎散悲哀傷者枳殼煮散四味枳實散一塊氣丸素有鬱者越麯丸
兩脇常兼左右證
濕熱盛則兩脇痛當歸龍薈丸諸脇痛皆效如痛不可舒伸者用此丸二錢半加姜黃桃仁各五錢蜜丸或煎服
外感脇痛寒熱者小柴胡加枳梗詳傷寒
久久成積還有餘
脇痛二三年不已者乃痰瘀結成積塊肝積肥氣肺積息賁發作有時雖皆肝木有餘不可峻攻宜枳朮丸加官桂陳皮桔梗甘草蜜丸服或復元通聖散附脇臊方
夢遺
夢遺之病全屬心
交感之精雖常有一點白膜裹藏於腎而元精以爲此精之本者實在乎心日有所思夜夢而失之矣治宜黃連淸心飮或十味溫膽湯妙香散定志丸
相火一動走精金
人身之精貴於金寶初因君火不寧久則相火擅權精元一於走而不固甚則夜失連連日亦滑溜不已宜先坎離丸有火盛精中多有紅絲令溺於桶澄視之便見後生子一歲身生紅絲瘤不救宜補陰丸腎氣丸
不信無夢而遺者念頭將動精先沈
氣宜降精宜升慾心一動精隨念去凝滯久則莖中痒痛常如欲小便然或從小便而出或不從便出而自流者謂之遺精比之夢遺尤甚宜萆薢分淸飮或八物湯眞蛤粉丸
日久有虛無寒水虧火益燥滋陰降火湯脾胃濕熱亦相侵
君火失權而相火承脾濕與熱合脾土全是死陰少運飮食易於侵犯宜樗栢丸脾虛弱者三灰樗栢丸猪肚丸如原非心腎不交果因飮酒厚味乃濕熱內鬱中氣不淸所化之精亦皆濁氣歸於腎中而水不寧靜故遺而滑也宜補陰藥中加人參升麻柴胡以升胃中淸氣更宜節飮食以固命根也噫精字從米從靑生於糓之淸氣也養生者味之
固有年高陽虛脫者
四十以後勞傷氣血不能固守者養榮湯加減呑單樗皮丸或小兎絲子丸如早年慾過陽脫者究源心腎丸靑娥丸黑錫丹縮泉丸金鎖正元丹氣陷者神芎湯
却無精滿溢而淋
有曰年壯久不御女精滿而溢者深爲可笑人之臟腑惟氣與血神則主宰其中而無形迹可見精乃一時交感三焦之火吸撮而成豈先有蓄積於中耶惟節色氣血漸盛而精不淸薄理也其不御女而漏者或聞淫事或見美色或思想無窮所願不得或曾入房太甚宗筋弛縱發爲筋痿而精自出者謂之白淫蓋腎藏天一以慳爲事至意內治則精全而固去思外滛居室太甚宜乎滲漏而不振也單黃栢丸最妙
服藥滋陰戒酒色淸心先要斷眞滛
亦有淸心靜坐養精神者但好色種子猶在不免有時發露或被盲人指示房中補益之說以爲可以止精不漏然對景忘情實際不復戀乎猥褻之事矣故曰學仙不斷滛蒸砂飯不成養生者愼之通用單五味子膏金櫻膏水陸二仙丹金鎖思仙丹芡實丸秋石固眞丸固精丸單韭子散威喜丸石連散金櫻丸
淋
五淋氣血石膏勞
淋小便澁痛欲去不去不去又來滴滴不斷
氣淋澁滯餘瀝不盡沈香散或益元散加茴香木香㯽榔
血淋澁痛遇熱則發白薇赤芍等分爲末酒調服二錢或犀角地黃湯單車前飮四物湯加知栢選用色鮮者心與小腸虛熱也導赤散去甘草加黃芩色如豆汁者腎與膀胱火也五淋散又有一種小便見血而不痛者爲溺血非淋也四物湯加山梔滑石牛膝或單苦蕒菜飮單髮灰散單琥珀散
石淋溺有砂石莖强痛甚單牛膝膏單鱉甲爲末酒調服
膏淋血凝如膏用黑豆一百廾粒甘草一寸水煎臨熟入滑石末一錢空心調服或海金砂散
勞淋痛引氣衝遇勞則發痛墜及尻透膈散勞傷四物湯加知栢滑石琥珀虛甚者鹿角霜丸
熱淋暴淋痛甚八正散或五苓散合敗毒散加味石羔湯急痛者六一散二錢加木香㯽榔小茴各一錢爲末服
冷淋必先寒慄而後溲便澁數竅中腫痛生附散二朮散
淋皆屬熱間有冷者外因當風取凉冒暑濕熱鬱滯胞內痿痺神不應用內因七情心腎氣鬱小腸膀胱不利或忿怒房勞忍溺酒肉濕熱下流膀腎干於肝經廷孔鬱結初則熱淋血淋久則火爍爲砂石淋如湯罐煎久生磏
渴不渴間差釐毫
熱在上焦氣分渴而小便不利者肺中伏熱水不能降宜氣薄淡滲之藥淸金瀉火以滋水之上源淸肺飮子熱在下焦血分不渴而小便不利者腎與膀胱無陰而陽氣不化水枯火升宜氣味俱陰之藥除熱瀉閉以滋水之下源滋腎丸腎氣丸前消渴以渴爲主而分氣血故血分亦有渴者此以淋爲主而分氣血故血分有不渴者但渴而多汗亡津又未可以輕滲也
淸熱利便人人曉
治暑淋熱淋血淋山梔仁一味足矣凡淋發汗則死
開行滋破東垣高
治膏砂石淋鬱金琥珀開鬱靑皮木香行氣蒲黃牛膝破血黃栢生地滋陰東垣用藥凡例小腹痛用靑皮疎肝黃栢滋腎蓋小腹小便乃肝腎部位
小腸澁脹脾經濁
小腹脹滿甚者瀉腎湯火府丹凡小腸有氣則脹有血則澁有熱則痛又土燥水濁宜四君子湯加滑石澤瀉麥門冬淡竹葉痛者六君子湯加知栢石韋琥珀
肝家莖脇刺如刀
肝經氣滯有熱者用甘草梢五錢靑皮黃栢澤瀉各一錢水煎服或三味葶藶散莖痛引脇者參苓琥珀湯腸痛引腰背者磁石湯虛者淸肝解鬱湯淸肝益榮湯
腎虧惡證精敗竭
腎虛淋瀝莖中澁痛者加減八味丸以補陰小便頻而黃者四物湯加參朮麥門冬五味子以滋肺腎小便短而黃者補中益氣湯加麥門冬五味子山藥以補脾腎熱結膀胱者五淋散以淸熱脾肺氣燥者芩梔二味以淸肺若膀胱陰虛陽無以生者滋腎丸膀胱陽虛陰無以化者腎氣丸
精敗竭者童男精未盛而御女老人陰已痿而思色以降其精則精不出而內敗莖中痛澁爲淋者八味丸料加車前子牛膝煎服若精已竭而復耗之則大小便中牽疼愈疼則愈欲大小便愈便則愈疼倍附子救之凡此當滋化源不可誤用知栢淡滲等劑旣瀉眞陽復損眞陰
中虛總難利膀胱
中氣旣弱不能運通水道下輸膀胱者補中益氣湯凡汗多亡津瀉久胃乾諸瘡失血俱宜滋補不可過利小便
痰飮阻滯轉脬何足異吐提一法免呼號
積痰在肺以致膀胱不通譬之水壼上竅閉則下竅不出宜二陳湯探吐或灸百會穴皆以開上竅也蓋膀胱雖主水道而肺金爲水之化源也
脬系轉戾臍下倂急而痛小便不通名曰轉脬有因熱逼或强忍小便氣逆脬轉者二石散加車前子木通等分水煎外用炒鹽熨臍冷卽易之
因氣者先用良姜葱白蘇葉煎湯熏洗小腹外腎肛門拭乾伸脚仰臥後用葵子赤茯苓赤芍白芍等分入鹽一字煎調蘇合香丸服之
忍尿疾走及忍尿飽食者二陳湯探吐
忍尿入房者補中益氣湯提之陰虛兩尺脈絶服諸滑利藥不效者腎氣丸陽虛者八味丸或附子澤瀉等分燈心煎服此危證也體薄性急人多有之姙孕轉脬見婦人
小便不通
小便不通本實熱
經曰膀胱不利爲癃候其鼻頭色黃者小便必難腎主水瀦於膀胱泄於小腸實相通也然腎應於心心火盛則小腸熱結熱微則小便難而僅有熱甚則小便閉而絶無宜淸熱生津爲主單朴硝散五苓散臍下脹者加琥珀或單琥珀爲末蜜丸人參茯苓煎湯下或搗生車前子自然汁入蜜一匙調服有利大便行而後小便利者八正散加木香熱盛莖中澁痛者導赤散加山梔大黃或麻子仁丸冷熱熨法
有虛有痰有氣結
虛損久病自汗五內枯燥及諸瘡失血過多者人參養榮湯有精竭不痛莖痒者八味丸有胃弱不能通調水道下輸膀胱及氣虛者四君子湯加黃芪升麻有脾枯亡血及勞傷血虛者四物湯氣血俱虛者八物湯
痰涎阻滯氣道不通者導痰湯加升麻
忿怒氣結閉遏不通者二陳湯加木香香附木通俱先服一盞後煎渣探吐以提其氣氣升則水自降矣實熱砂糖調牽牛末一二錢探吐
尋常赤澁宜淸心
上熱者導赤散加黃連燈心下虛者滋腎丸上盛下虛者淸心蓮子飮
胞痺腸痺分利訣
胞痺卽寒淋小便痛引臍腹上有淸涕腎著湯熱者瀉腎湯
腸痺乃飱泄小便閉澁津液偏滲後便宜分利而已
小便不禁
小便不禁不自覺赤者爲熱白者虛
實熱乃膀胱火動四苓散合三黃湯加五味子山茱茰少許虛熱四苓散合四物湯加山梔升麻
虛乃腎與膀胱氣虛十全大補湯加益智仁或縮泉丸大兎絲子丸二苓丸遇夜陰盛愈多內虛自汗者秘元丹內虛濕熱者腎氣丸八味丸減澤瀉附子加五味子杜仲故紙倍山茱茰內虛寒冷者古桂附湯大兎絲子丸加肉桂
心脾勞者頻頻少
輕於不禁勞心者妙香散桑螵蛸散勞役傷脾者補中益氣湯脾約證見傷寒
不約多遺或瀝餘
下虛內損則膀胱不約便溺自遺或尿後餘瀝皆火盛水不得寧治宜補膀胱陰血瀉火邪爲主而佐以牡蠣山茱茰五味子之類不可溫藥古方補陰丸最妙婦人産後傷胞小兒胞冷鷄䏶胵散主之
脫肛
脫肛全是氣下陷
難經曰病之虛實入者爲實出者爲虛肛門脫出非虛如何勞倦房慾過度及産育用力久痢久瀉小兒呌呼耗氣俱有此證宜參芪芎歸升麻水煎服血虛加芍藥地黃虛寒加炒黑乾姜虛挾熱者縮砂散
間有熱者病乃暫
熱則流通意也氣熱者用條芩六兩升麻一兩麫糊丸服血熱者四物湯加黃栢升麻風邪者敗毒散暑熱者黃連阿膠丸薄荷煎
大補肺腎兼升提
肺與大腸爲表裏肺熱則肛門閉結肺寒則肛門脫出必須溫肺臟補腸胃宜補中益氣湯加訶子樗皮少許或升陽擧經湯蝟皮散釣腸丸挾濕熱者升陽除濕湯有兼痢者四物湯加槐花黃連升麻有腎虛者腎氣丸八味丸
外治敷藥洗藥亦可攙
內傷類
傷食
傷食惡食分上下次審寒熱行吐瀉胸滿有物噎噯心口腹疼發熱胃有伏火或似瘧痢皆因食不化
停於上脘氣壅痰盛者宜吐如傷冷食腹脹氣逆噫氣呑酸惡心欲吐不吐宜平胃散入鹽少許探吐如傷熱物或酒麫發熱心口刺痛停痰停飮伏火宜二陳湯加黃連枳實探吐傷重塡塞胸中下部無脈體實年壯者方敢瓜蒂散吐之尋常飮食過飽在膈以手探吐爲好停宿中下脘者宜下以逐之如傷冷物腹脹滿痛者木香見晛丸丁香脾積丸感應丸如傷熱物痞滿者二黃丸日晡潮熱盛者小承氣湯寒熱兩傷者大黃備急丸除原散體弱者下藥兼補保和丸凡傷食乃中焦血病如牽牛猛烈傷氣及一切峻攻反傷胃氣又現有吐者二陳湯加砂仁黃連靑皮枳實現有瀉者胃苓湯加山査麥芽或三白湯隨時令寒暑選用如身受寒氣口又傷冷初得便宜辛溫理中稍久鬱而爲熱常兼辛凉散之
吐下未凈消導之
紅丸子枳朮丸保和丸大安丸平補枳朮丸單山査丸
吐下已虛補益借
四君子湯六君子湯補中益氣湯
酒客分消與調中
飮酒與水過者宜上汗下滲分消其濕葛花解酲湯微汗卽愈滲劑五苓散調中二陳湯如久困於酒或傷灰酒成積腹痛大便窘迫者酒蒸黃連丸香連丸如傷酒嘔逆眩暈頭痛如破者補中益氣去白朮加半夏白芍芩栢乾葛川芎有塊者更加莪朮木香如善飮每早長噯不吐者小調中湯最妙一月三五次服之亦可爲丸如醉飽行房以致蓄血胃口時痛者大調中湯或八物湯加砂仁之類有痛飮不醉忽糟粕出前竅尿溺出後竅者四物湯加海金砂木香檳榔木通桃仁數服可安
喫茶成癖者星朮丸
憂思鬱抑藥嫌覇
憂思傷脾不思飮食者淸六丸加香附炒黃連白芍姜汁蒸餅糊丸服全不食者溫膽湯神效憂思兼傷食者木香化滯湯
瘦倦氣抑不食者二炒蒼栢散加香附白芍陳皮半夏黃連扁栢等分白朮爲君姜汁麯丸服濕痰氣滯不食者三補丸加蒼朮倍香附
積聚
五積六聚皆屬脾
經曰積聚癥瘕痞滿皆太陰濕土之氣始因外感內傷氣鬱醫誤補而留之以成積
積者陰氣五臟所主脈沈伏或左或右發有根痛有常處肝積左脇下曰肥氣言風氣有餘而血隨氣不行也令人脇痛痎瘧心積臍上曰伏梁言如梁之橫架心下令人煩心乃火之鬱也忌熱藥與灸又腸癰與此相似但身股背腫環臍而痛爲癰脾積胃脘稍右曰痞氣言陽氣爲濕所蓄也令人黃疸倦怠飮食不爲肌膚仍忌熱藥肺積右脇下曰息賁言喘息奔而上行也令人咳嗽肺癰腎積發於小腹或湊心下曰奔豚言若豚之奔衝上下無時也令人喘逆骨痿最爲難治諸積勿輕吐下徒損眞氣積亦不去奔豚尤不可吐五積古有五方今增損五積丸更妙
聚者陽氣六腑所成脈沈結或隱或見發無根痛無常處散聚湯七氣湯香積丸大阿魏丸大安丸加參
左右中間移不移
氣不能作塊成聚塊乃痰與食積死血有形之物而成積聚癥瘕一也有積聚成塊不能移動者曰癥言堅硬貞固也或有或無或上或下或左或右者曰瘕言假血而成蠢動之形且有活性
左死血兮右氣積
治左破血爲主海石丸或當歸龍薈丸料五錢加桃仁姜黃各一兩蜜丸
治右調氣靑皮湯木香分氣丸有積者消積正元散紅丸子小阿魏丸或當歸龍薈丸保和丸俱加鵓鳩屎
當中痰結一團而
中乃水糓出入之路飮食七情鬱積成痰石磏丸白芥丸凡痞塊在皮裏膜外俱宜二陳湯加補氣行氣藥
有餘消導分新久
積初爲寒宜辛溫消導大七氣湯烏白丸大小溫中丸退黃丸阿魏撞氣丸久則爲熱宜辛寒推蕩木香檳榔丸通玄二八丹消塊丸通用纂積丹生漆膏有蟲者妙應丸外治三聖膏三稜煎神效阿魏散
不足平補是上醫
陽虛有積易治惟陰虛難以峻補痞積又忌滯藥止宜早服滋補藥中加鱉甲龜板秋石丹午服枳朮丸大安丸或醋鱉丸善消融化爲妙若痞積滯冷貫臍誤爲沈寒痼冷投以姜附熱藥初服甚與病情相宜久則痞積益甚眞氣傷而陰血爍矣俱硫附固不可服如知栢門冬寒凉傷脾滯氣亦所不宜古云衰其大半而止又云養正積自除皆爲虛損有積而言也平補之外更能斷厚味節色慾戒暴怒正思慮庶乎萬全
蠱瘴皆因飮食起居而得故附
中蠱害人俗不姸
據方書蠱有數種皆妖昧變惑之氣其怪使然人有造作而得之者多取蟲蛇之類以甕盛之使其自相噉食其間一物獨存者則以酒肉祭之取出放毒於酒肴中以害人毒發令人面目靑黃力乏身痛唾吐鮮血小便淋瀝大便膿血脣口乾燥胸脇妨滿腹痛如蟲囓又如蟲行病人所食之物皆變化爲蟲侵蝕臟腑蝕盡則死死則病氣流注復染傍人人死則精魂反爲其家代力致富不知有此事否萬病解毒丹東坡雄礬丸主之或於足小指尖處灸三壯卽有物出酒飯得之隨酒飯出肉菜得之隨肉菜出凡中蠱毒不論年月遠近但煮鷄卵一枚去殼以銀釵揷入卵中倂入口中含一飯頃取出視之釵卵俱黑卽爲中毒一法令患人唾津於水沈則是蠱浮則非也又法口含大豆豆脹爛而皮脫者是蠱否則亦非也如出外須用預知子置衣領中遇毒則有聲凡中蠱之人用藥已瘥自後飮食永不得喫冷若飮食帶冷則鬼氣承之毒蟲復生竟不能救
更有挑生及毒泉
嶺南多有挑生毒者乃挑毒於魚肉菜菓酒醋之中以害於人其候初覺胸腹作痛次則漸漸攪刺滿十日則物生能動行上胸痛沈下腹痛在上膈者用膽礬末五分投入熱茶內溶化通口服之探吐在下焦者用鬱金末二錢米湯調服瀉下惡物後以四君子湯去甘草調之如脇下忽腫頃刻生癰大如碗許者用升麻末二錢冷熱水調連服瀉出如葱根其腫卽消後以平胃散兼進白粥調之
江南溪澗中有射工毒或因雨潦逐水而入人家含沙射人之影得之寒熱悶亂頭目俱痛亦如中屍卒不能語又有水毒蟲一名溪溫得之病同射工但有爛瘡爲射工無瘡爲溪溫又有沙蝨細如疥蟲遇陰雨則行出草間著人則入皮裏痛如鍼刺是三者爲病朝輕暮重手足冷至肘膝二三日腹中生蟲食人下部臍中生瘡不痛不痒急視下部有瘡赤如截肉者爲陽毒最急如鯉魚齒者爲陰毒稍緩要皆殺人不過二十日也用蒜擂濃汁煎溫洗之是水毒身體當發赤斑否則未也當以他病調治消水毒飮子主之
瘴氣寒溫分外內
東南兩廣山峻水惡地濕漚熱如春秋時月外感霜毒寒熱胸滿不食此毒從口鼻入也宜淸上熱解內毒降氣行痰不宜發汗平胃散加芩連升麻柴胡桔梗枳殼木香木通姜煎服如寒月外感風寒氣閉發熱頭疼自汗如瘧南人氣升或胸滿痰壅飮食不進與北方只傷表而裏自和者不同宜解表淸熱行痰降氣二陳湯加柴胡黃芩蒼朮羌活川芎水煎服微汗卽止如內傷飮食得者理脾却瘴湯補中益氣湯不換金正氣散枳朮丸虛甚或挾房勞者一粒金丹熱者柴苓湯承氣湯三黃湯合竹葉石羔湯或三黃枳朮丸
不服水土與瘴同源
平原土堅水熱山谷土潤水冷俱以平胃散爲主隨水土風氣冷熱加減或變瘧痢黃疸瘡癤俱於各類求之然以扶脾胃爲本凡縱酒色及食魚肉時新菜菓筍蕨性冷糯飯燒酒及油炒醬𤍿鷄鴨麫食過飢過飽歇臥處有穢氣半夜失蓋早行沾露空腹出外皆能發瘴仕宦商賈遊外俱宜節飮食謹起居以防之
氣類
氣滯附刺痛此卽諸氣專抽氣滯一邊詳言之耳
氣滯刺痛症附論氣滯證諸氣證氣滯一部分病詳言
氣滯不行辨久新濕熱痰積是其因
蒼天之氣淸淨不息變爲雲霧爲雷雨者山澤濕熱薰蒸也人身元氣與血循環無端彼衝擊橫行於臟腑之間而爲疼痛積聚痃癖壅逆於胸臆之上而爲痞滿刺痛等證多因七情飮食鬱爲濕熱成痰與積初起宜辛溫開鬱行氣豁痰消積久則宜辛寒降火以除根
滯膈痞滿滯下秘
氣滯上膈爲嘔咳痞滿枳橘湯枳梗湯橘皮一物湯枳實韭白湯沈香降氣湯古烏附湯濕熱者淸膈蒼莎丸實熱者解毒湯加知母枳殼痰火者瓜蔞實丸食積者枳朮丸加木香二錢
氣滯下焦爲腰痛脹墜者七氣湯加橘核或木香勻氣散呑靑娥丸便閉者四磨湯六磨湯木香順氣丸木香㯽榔丸
滯中刺痛或周身
氣滯於中則心腹脇肋刺痛伏梁痞塊者神保丸一塊氣丸木香分氣丸阿魏撞氣丸古枳巴丸濕熱古萸連丸萸連梔石丸
氣滯於外則周身刺痛流氣飮子主之或手足浮腫者三和散合五苓散或五皮散加桂靑木香丸
散火破氣雖古法
古法散火之法必先破氣氣降則火自降矣但枳殼靑皮破滯要藥多服損人眞氣虛者愼之
養血補虛同婦人
男子虛勞失血及婦人産月後因氣者四物湯加木香㯽榔陰虛氣滯者去木㯽加玄參黃栢或炒黑山梔一味入姜汁煎服開五臟結益少陰血最妙
有婦人平時性急適月事不行氣塡胸膈嘔惡全不入食食則吐痰或有一塊窒胸喉而痛或一塊如卵築觸心下疼痛或腹中塊物動作攻刺腰背時發閧熱四肢乏力脚不能行小便白濁帶下日就瘦弱全似虛勞若糓食不入却喜果子雜物者乃有孕也産前安胎産後調氣俱以四物湯主之
通用二陳湯上焦氣滯加枳梗香附砂仁中焦加厚朴枳實三稜莪朮下焦加靑皮木香檳榔因怒者加山梔香附痞滿加黃連枳實痰盛加瓜蔞脇痛加靑皮柴胡芍藥草龍膽刺痛加枳殼氣實加烏藥香附氣虛加參朮木香喜動心火加黃連怒動肝火加柴胡思動脾火加芍藥悲動肺火加黃芩恐動腎火加黃栢成鬱不解者煎呑交感丹
血類
吐血此卽諸血特分言之耳
吐血屬胃審陰陽陽盛身熱陰盛凉
內傷外感及飮食房勞墜閃五臟有傷血聚膈間從胃脘出者則爲嘔吐從鼻出者則爲衄陽盛身熱多渴陰盛身凉不渴然血陰也身凉者易愈
陽多積熱幷怒火
陽盛多因飮食辛熱傷於肺胃嘔吐出血大薊飮子主之因酒者古葛連丸小調中湯吐膿血者名肺疽桔梗湯
大怒氣逆上衝暴甚者四物湯加蘇子陳皮沈香童便或茅根煎湯磨沈香服之若血聚滿膈間則吐者蘇子降氣湯加人參阿膠或暴吐紫黑成塊者瘀血也雖多亦不妨四物湯合解毒湯調之覺胸中氣塞者桃仁承氣湯下之五志火動熱者解鬱湯虛者保命散
陰爲心力暴勞傷
陰盛多因勞力傷氣吐血鮮紅心腹絞痛自汗者四君子湯加黃芪柴胡山藥百合前胡姜棗煎服或用蓮心糯米等分爲末溫酒下
勞傷氣虛挾寒陰陽不相爲守血亦錯行所謂陽虛陰必走者是也外證必有虛冷之狀法當溫中使血自歸經絡如胃虛不能化食其氣逆上吐衄者理中湯加木香胃寒不能約血者甘草乾姜湯或七氣湯加川芎自汗者小建中湯古桂附湯下虛極而氣壅喘嗽血不歸元者黑錫丹金液丹
勞力傷肺唾內有血咽喉不利者鷄蘇散如心肺脈破血若湧泉口鼻俱出者不治
勞心過度不能統血反上令人煩悶倦怠者茯苓補心湯歸脾湯古方治血多以茯苓茯神爲佐者心主血故也
思色强力入房勞傷心腎陰虛火動者加減四物湯凡血越上竅皆是陽盛陰虛有升無降俱宜補陰抑陽氣降則血自歸經矣陰盛陽虛者間有之耳
先痰帶血皆痰熱
先痰嗽後見血多痰火積熱化痰降火爲急不可純用血藥恐泥痰也山梔地黃湯
痰帶血者多胃中淸血熱蒸而出重者山梔輕者藍實
先血後痰虛火倡
先見血後痰嗽多陰虛火動四物湯加貝母天花粉化痰山梔牡丹皮麥門冬降火蓋吐血火病也雖挾痰者亦只治火則止
陽熱凉血與行氣陰虛補澁自歸藏
凡血不可單行單止蓋血來未多必有瘀於胸膈必先消瘀而後凉之止之然血熱則行宜苦寒凉血爲君辛味行氣開鬱爲臣升提俾復其位爲佐酸澁止塞其源甘溫收補其後
凉血犀角地黃湯黃連解毒湯陶氏生地芩連湯四生丸
行氣枳梗湯二陳湯枳橘湯古烏附湯
滋補血虛加減四物湯昏暈古芎歸湯氣虛單人參湯扶脾生脈散淸肺生脈飮虛甚者十全大補湯
止澁古參栢糊狗膽丸單京墨丸或單用炒乾姜爲末童便調服善能止血降火
久者升提三黃補血湯斷根天門冬丸大阿膠丸女貞丹
還血歸元參苓白朮散四君子湯腎氣丸瓊玉膏
抑論血疾陰火誤用陽燥熱藥則血枯瘦怯勞瘵成矣勞傷誤用寒藥則胸滿膈痛血愈鬱矣墜墮閃剉誤行補澁則瘀蓄於胃心下脹滿食入卽吐名曰血逆古法以二陳湯去茯苓甘草加赤芍等分捄之此血疾難調最宜斟酌
嘔血
嘔血與吐無大異
成盆無聲者爲吐成碗有聲者爲嘔
怒火暴甚不可當
怒氣逆甚血溢口鼻當抑怒全陰熱者解鬱湯虛者保命散
氣虛發熱咽喉痛
甘桔湯加參芪歸地荊芥黃栢水煎入童便韭汁姜汁鬱金少許或單黃栢蜜灸爲末麥門冬煎湯下
血虛熱熾滋降良
加減四物湯主之
衄血
衄血熱溢肺與胃
肺竅於鼻鼻通於腦血上溢於腦又行淸道所以從鼻而出兼以陽明熱鬱上行則口鼻俱出大熱衄血者用萱草去根搗汁一盞生姜汁半盞和勻服
凉血行血治同吐血古人方
初宜黃芩湯加鬱金或茅花冬靑子止之久宜淸肺生脈飮茜梅丸古天地膠有鬱者古莎芎散因鼻流涕久成衄者防風散或犀角地黃湯凡初衄不可遽止去多恐暈急用百草霜末三錢水調服仍取一捻吹鼻中或用人中白末湯調服更加髮灰一錢麝一字仍用少許搐鼻立止或將患人頭髮分開井水濕紙頂上搭之亦好如鼻乾燥以麻油滴入潤之如吐衄太甚不止防其血暈用茅根燒煙將醋洒之令鼻嗅氣以遏其勢或驀然以水噴面使帶驚則止此法非特衄血雖上吐下便九竅出血者亦效止後隨證虛實調之
諸般血藥不能止必然氣鬱血無藏
凉血散火藥不效者古莎芎散燥者單天門冬膏
嗽唾咯血
嗽痰帶血本脾經
虛者六君子湯加桑白皮黃芩枳殼五味子有火者加減逍遙散
有咳屬肺恐難嚥
火升痰盛身熱者龍腦鷄蘇丸鷄蘇散滋陰降火湯古百花膏黃連阿膠丸虛者二陳芎歸湯八物湯或二陳湯加嫩桂桑白皮杏仁桔梗知母貝母阿膠生地山梔蓋嫩桂枝能治上焦故也愈後調理玄霜膏咳血咽瘡者不治
血隨唾出自腎來
滋陰降火湯
瘀血聚肺火相煽唾中紅絲乃是肺痿難治
咯出血屑疙瘩爲咯血或帶紅絲細如線
有血在咽下咯不出者甚咯則有之者此精血竭也四物湯加竹瀝姜汁童便靑黛或聖餠子地黃膏蓄血在上閉塞淸道喜忘者犀角地黃湯
此是肺腎眞臟傷滋陰降火非偏見
溺血
溺血純血全不痛
血從精竅中來乃心移熱小腸四物湯加山梔芩連單髮灰散入麝半釐淡苦酒湯下單苦蕒菜飮單琥珀散
暴熱實熱利之宜
暴起熱者山梔一味水煎服實熱者承氣湯加當歸下之或小薊飮子後以四物湯加山梔調之心經熱者導赤散暑熱者益元散升麻煎湯下或五苓散
虛損房勞兼日久滋陰補腎更無疑
久虛者四物湯加山梔牛膝或單牛膝膏房勞傷精火動溺血者膠艾四物湯腎氣丸小兎絲子丸虛甚病久者鹿角膠丸秋石固眞丸金櫻膏痛不可忍者單豆豉一撮煎湯溫服甚效此疾日久中乾非淸心靜養不可救也
便血附腸風臟毒
便血須先分內外
自外感得者曰腸風隨感隨見所以色鮮多在糞前自大腸氣分來也自內傷得者曰臟毒積久乃來所以色黯多在糞後自小腸血分來也又有不拘糞前後來者氣血俱病也皆因七情六淫飮食不節起居不時或坐臥濕地或醉飽行房或生冷停寒或酒麫積熱以致榮血失道滲入大腸經曰結陰便血一陰結一升二陰結二升三陰結三升蓋邪犯五臟則三陰脈絡不和而結聚血因停留溢則滲入大腸陰非陰寒之謂也鍼經云陽絡傷則血外溢而吐衄陰絡傷則血內溢而便溺
風淸熱紅甚則烏寒黯毒濁濕不痛
此屬外感風者色靑或純下淸血實者人參敗毒散加槐花荊芥虛者不換金正氣散久虛者胃風湯古樗參散苦參丸結陰丹
熱者鮮紅用黃芩秦艽槐角升麻靑黛等分水煎服酒蒸黃連丸香連丸蒼地丸龜栢丸挾風者臟頭丸暑月黃連香茹散熱甚則黑者解毒湯合四物湯加大黃有瘀血者桃仁承氣湯
寒者色黯平胃散合理中湯加葛根升麻益智神麯當歸地楡姜棗煎服
毒者病邪蘊久色濁後重疼墜四物湯加木香檳榔或四味香連丸
濕者直來不痛白栢丸濕兼熱者古連殼丸
濕澼血箭最難除
原因傷風犯胃飡泄久而濕毒成澼注於大腸傳於少陰名曰腸澼俗呼血箭因其便血𣹜出有力如箭射之遠也又有如篩四散漏下者初起濕熱或發當長夏者當歸和血散凉血地黃湯加木香檳榔久而色紫黑者濕毒甚也升陽除濕和血湯升陽補胃湯或補中益氣湯去柴陳加芩連川芎槐角枳殼
內傷食積糟粕混
內傷飮食腹必脹滿糟粕與血同來平胃散加槐角枳殼當歸烏梅甘草或通玄二八丹虛者六君子湯加芎歸神麯或六神丸
勞傷氣陷鬱悶拘
內傷勞傷元氣下陷者補中益氣湯脫肛者楡砂湯
內傷中氣虛弱者四君子湯或單人參湯加炒乾姜少許古卷栢散古烏荊丸剪紅丸陽虛甚者礬附丹
內傷陰虛血弱者四物湯加乾姜龜栢丸活龜丸腎氣丸
內傷脈絡下血者古連殼丸虛者十全大補湯主之
內傷憂思怔忡少寢有汗者歸脾湯或寒熱脇痛小腹悶墜拘急者逍遙散六君子湯俱加柴胡山梔或木香少許
已上糞前俱加吳茰糞後俱加黃連二味須用熱湯同浸拌濕再頓滾湯半日久令藥氣相和方炒各揀出若生則偏寒偏熱
初起和血袪風濕
當歸和血散或凉血地黃湯實者槐角丸黃連阿膠丸虛者加味槐角丸四物坎離丸
通用四物湯袪風加栢葉防風荊芥秦艽槐花蝟皮黃芩地楡枳殼甘草久者加升麻柴胡提之解毒加槐花栢葉荊芥枳殼芩連近血加檳榔枳實槐花條芩瀉大腸火遠血加木通吳茰炒黃連瀉小腸火熱者加山梔槐花黃連大下不止加血見愁少許姜汁和服虛者加炒乾姜濕熱加蒼朮秦艽黃芩芍藥挾氣加香附枳殼或單香附丸又古芎歸湯調血上品熱加茯苓槐花冷加茯苓木香凡大小便血俱不可純用凉藥宜辛味爲佐兼升擧及酒炒藥
婦人胎前患者古芩朮湯古芎歸湯六一散三方合服産後患者補中益氣湯加吳萸黃連或八物湯隨證選用
久只補脾澁劑俱
補劑補中益氣湯參苓白朮散厚朴煎蓋精氣血皆生於穀氣胃氣一復血自循軌
不受補者宜澁劑香梅丸腸風黑散單方糞前酸石榴皮爲末一錢荔枝煎湯下糞後艾葉爲末生姜汁下或乾杮燒灰爲末米飮下亦好
抑考腸風臟毒血自腸臟中來蟲痔之血肛門傍生小竅射如血線來肛門旣脫腐血侵淫化爲蟲蠹蝕傷腸口滴血淋瀝當以蕪荑艾葉苦練根等化蟲或燒鰻鱺骨薰之內服黑玉丹
痰類
喘
喘急先分肺實虛
呼吸急促者謂之喘喉中有響聲者謂之哮虛者氣乏身凉冷痰如氷實者氣壯胸滿身熱便硬
其次當知有火無
經曰諸逆衝上皆屬火虛火宜滋補降氣實火宜淸肺瀉胃
火炎得食喘暫止
火炎肺胃喘者乍進乍退得食則墜下稠痰則止食已入胃反助火痰上喘反大作宜降火淸金導痰湯加芩連山梔杏仁瓜蔞如胃有實火膈上稠痰者導水丸
痰喘喉似水鷄吹
痰喘必有痰聲風痰千緡湯或合導痰湯痰氣蘇子降氣湯四磨湯食積濕痰古二母散神保丸大蘿皂丸
七情氣急無聲響
驚憂氣鬱惕惕悶悶引息鼻張氣喘呼吸急促而無痰聲者四七湯枳梗湯分氣紫蘇飮四磨湯因服補藥喘者三拗湯
外感裏逆只氣粗
外感表邪傳裏裏實不受則氣逆上詳見傷寒
尋常感冒風寒相干肺脹逆而喘者隨時令袪散風喘金沸草散麻黃杏仁飮寒喘加減三拗湯藿香正氣散加五味子杏仁或蘇沈九寶飮暑月香葛湯熱證小柴胡湯凉膈散
水喘怔忡或腫脹
水喘水氣轆轆有聲怔忡者小靑龍湯古葶棗散白前湯
水腫水氣脹肺而喘然喘必生脹脹必生喘二證相因皆小便不利肺主氣先喘而後脹者宜淸金降火而行水次之脾主濕先脹而後喘者宜燥脾行水而淸金次之
已上諸喘皆有餘陰虛火從臍下起
陰虛喘者血虛則陽無所依附而上奔宜四物湯倍芍藥加人參五味子以收之有小腹下火起衝上而喘者宜降心火補眞陰四物二陳湯加知栢枳殼黃芩
氣短不能續吸呼
久病氣短不能接續似喘非喘者單人參湯扶脾生脈散調中益氣湯勞涉過者杏參散飮食熱者葶藶散痰阻短氣者導痰湯濁陰在上淸陽陷下咳喘嘔吐者加味瀉白散
腎冷元氣不能納
下元虛冷腎氣不得歸元者九味安腎丸八味丸甚者黑錫丹以鎭墜之煩躁無脈身冷神昏者死
擡肩擷肚胃衰乎
胃虛極則氣上逆擡肩擷肚生脈散加杏仁陳皮白朮或理中丸加胡椒救之
仲景云髮汗如油汗出如珠不流擡肩擷肚喘而不休及胸前高起脈絡散張手足厥冷脈散及數者皆死但婦人喘病尤亟産後榮竭衛氣無依獨聚於肺發喘者死速
未發扶正治其本
血虛補血氣虛補氣兼以淸金降火順氣化痰
已發辟邪痰火疎
喘非風寒承肺則痰火脹肺風寒袪散痰火疎導但火急甚者亦不可純苦藥宜溫以刼之用椒目五七錢爲末姜湯下喘止後因痰治痰因火治火諸喘不止者小蘿皂丸定息餅子含奇丸定喘化痰散久者人參淸肺飮倍粟殼澁之
抑考內經云夜行喘出於腎淫氣病肺有所墮恐喘出於肝淫氣害脾有所驚恐喘出於肺淫氣傷心渡水跌仆喘出於腎淫氣損肝又云邪入六腑身熱喘呼不得臥此喘之名同而所感各異耳
哮卽痰喘甚而常發者
哮促喉中痰作聲吐法必須量體行
體實者用紫金丹二十丸吐去其痰虛者止服二三丸則不吐臨發時用此刼之丹溪方去豆豉更妙一法用二陳湯加蒼朮黃芩下小胃丹體虛者吐下俱忌須帶表散之
挾水挾寒須帶表
水哮者因幼時被水停蓄於肺爲痰宜金沸草散小靑龍湯倍防己或古葶棗散導水丸有寒包熱者麻黃湯加枳梗紫蘇半夏黃芩有風痰者千緡湯或用鷄子一枚略敲殼損勿令膜破放尿缸中三日夜取煮食之效凡哮須忌燥藥亦不宜純凉須常帶表
斷根扶正金宜淸
欲斷根者必先淡滋味然後服淸肺金扶正氣之劑如定喘湯黃芩利膈丸是也遇厚味發者淸金丸久不得睡者兠鈴丸單方猫兒頭骨燒灰酒調服二三錢一服卽止
惡心
惡心欲吐不得吐一見飮食心便惡
二陳湯加白豆蔲香附砂仁
不渴胃虛與胃寒
胃寒理中湯加陳皮半夏生姜各等分胃虛六君子湯加砂仁挾火加姜汁炒黃連少許
煩渴胃家痰火聚
痰盛者大小半夏湯火盛者二陳湯加姜汁炒芩連船暈惡心治同
嘈雜
心嘈似飢又煩雜
似飢非飢似痛非痛或兼噯氣痞滿惡心漸至胃脘作痛乃𩚚逆翻胃之由也
縱食多憂痰火合
食鬱者枳朮丸加山査麥芽有熱更加芩連停飮者麯朮丸胸滿者大安丸保和丸
憂鬱者越麯丸香連丹濕痰氣鬱不喜食者三補丸加蒼朮倍香附索食者三聖丸
痰因火動者治痰爲先二陳湯加姜汁炒芩連山梔爲君南星半夏爲佐熱多加靑黛
火動其痰者二陳湯加姜炒芩連山梔火鬱更加撫芎蒼朮痰火俱盛者袪痰火丸
五更嘈者思慮傷血分稍虧宜補接
四物湯加香附貝母山梔黃連甘草
噯氣
噯轉食氣名噯氣有痰有火滯於胃
胃中鬱火膈上稠痰飮食鬱成宜祛痰火丸潤下丸古茰連丸
實噯食罷噯方形
氣盛實噯食罷噯轉腐氣甚則物亦噯轉多傷食濕熱所致二陳湯加蒼朮神麯麥芽姜炒黃連或保和丸
虛噯濁氣塡胸次
不因飮食常噯者虛也蓋胃有濁氣膈有濕痰俱能發噯六君子湯加沈香爲君厚朴蘇子爲臣吳萸爲使久者勻氣丸或蘇合香丸甚者靈砂以鎭墜之
嘔吐
嘔吐須知胃冷熱
大槪肥白肉浮多寒濕瘦黑骨露多燥熱更參脈證
胃冷面靑手足厥食久乃吐二陳湯加姜桂甚加丁附或丁香半夏丸
胃熱面紅手足熱食已卽吐二陳湯加姜炒芩連山梔暴甚略加檳榔木香胃口痛加姜汁或葛根竹茹湯加味橘皮竹茹湯或小柴胡湯加竹茹如時常口吐淸水冷涎自下湧上者此脾熱所致也二陳湯加白朮白芍升麻炒芩連山梔神麯麥芽乾生姜等分或丸或煎服
次分三焦有妙括眩暈不食氣上攻
上焦吐者氣衝胸痛食已暴吐而渴治當降氣和中六君子湯加木香藿香桔梗枇杷葉或七氣湯熱氣衝者古荊黃湯加人參甘草檳榔
胸滿酸悶食作孽
中焦吐者食積與氣或先吐而後痛或先痛而後吐治當以木香檳榔等分爲末調服行氣紫沈丸消積尋常平胃散二陳湯加靑皮砂仁白豆蔲山査神麯調之
厥冷下焦停有寒
下焦吐者寒也朝食暮吐暮食朝吐久則小便淸利大便不通乃陰氣偏結不與陽和治當溫其寒而通其秘復以中焦藥和之附子理中湯木香勻氣散合理中湯四逆湯丁胡三建湯古丁半湯養正丹古半硫丸
三陽熱壅大便結
嘔家不可下者常也如喜冷煩渴胸滿腹痛甚而大便閉者大小腸膀胱結也熱者大柴胡湯下之虛者潤之
痰火不已水怔忡
嘔吐痰火爲多二陳湯加姜炒芩連或小調中湯主之肝火出胃者單黃連丸或單人中白姜汁化服脾經濕痰鬱滯上中二焦時時惡心吐出淸水或如豆汁者胃苓湯加半夏檳榔
水嘔心下怔忡先渴後嘔者赤茯苓湯先嘔後渴者猪苓湯水入卽吐者五苓散
腥臊薰心多瘀血
腥氣臊氣薰灸惡心嘔吐雜以涎血此膿血聚於經中所謂嘔家有癰膿不須治膿盡自愈四物湯倍赤茯苓牡丹皮虛者八珍湯加陳皮
客風翻翻暑渴煩
風邪在胃翻翻不定或鬱酸水全不入食者不換金正氣散麥天湯安脾丸不宜輕用參朮補住邪氣反甚惟久病肋痛者木剋土也方敢用六君子湯加靑皮芍藥柴胡升麻川芎砂仁神麯治水熱者小柴胡湯加靑黛姜汁蒸餅爲丸服
暑吐煩渴黃連香茹散六一散加砂仁或枇杷葉散錢氏白朮散
氣虛痞滿蟲痛切
久病胃氣虛弱全不納食聞食氣則嘔者四味藿葉湯或四君子湯去茯苓加香附參芪胸痞短氣者調中益氣湯胃虛寒痰作嘔者增半湯
蟲吐時常惡心胃口作痛口吐淸水得食暫止飢則甚者胃中有蛔也二陳湯加苦練根史君子白朮烏梅或用錫灰檳榔等分米飮調服亦可凡吐如淸菜汁者死此是乍然嘔吐非翻胃比也
又船暈大吐渴飮水者多死惟童便飮之最妙
𩚚逆
𩚚逆分不足有餘
不足因內傷脾胃及大病後胃弱多面靑肢冷便軟有餘因外感胃燥及大怒大飽多面紅肢熱便閉有餘可治不足者危
不足火炎陰氣虛
火乃元氣之賊人之陰氣依胃氣而養胃土受傷則木氣侵之陰火所承不得內守木挾相火直衝淸道而上乃虛之甚也
膏粱濕熱者十味小柴胡湯呑單黃栢丸或調益元散胃火善食者小半夏湯加山梔黃芩吐之火盛者益元散加黃連黃栢自利更加參朮白芍陳皮
久病滯下及婦人産後從臍下逆上夜分轉甚者皆屬陰虛四物湯加知栢陳皮竹茹
勞役傷脾故有此
貧苦大勞火動濁升淸陷者補中益氣湯或合生脈散加黃栢附子少許挾房勞者瓊玉膏腎氣不歸元者九味安腎丸
久病寒搏火爲辜
極是危證脈數爲火刑金必死凡傷寒吐下及雜病久每𩚚逆者皆火欲上行爲胃中寒邪所遏故搏而有聲俱宜丁香杮蒂散羌活附子湯理中湯倍參久者三香散或木瓜根煎湯呷之中虛昏瞶脈結者灸甘草湯救之
有餘飽食塡塞胸中失升降
二陳湯加枳殼砂仁
痰鬱何由得泰舒
痰閉於上火動於下無別證忽然發𩚚從胸中起者芩連二陳湯或只陳皮半夏姜煎服或人參蘆煎湯吐之停痰或因怒鬱瘀熱者亦宜蓋參蘆瀉肺肺衰氣降而火土復位矣
七情氣鬱者木香勻氣散用蘿葡煎湯下蘇子降氣湯
陽證失下多潮熱
地道不通因而𩚚逆宜寒藥下之大柴胡湯陽極脈微將脫者宜凉膈散解毒湯養陰退陽不可大下
汗吐下後胃熱未除
小柴胡加橘皮竹茹或橘皮竹茹湯單瀉心湯
有餘湧吐泄
平人食物太速飮水入肺喜笑太多亦屬有餘食𩚚笑𩚚以紙撚鼻嚏或久閉氣可止
水𩚚小陷胸湯小靑龍湯去麻黃淸之利之而已
不足補補有溫平凉莫拘
凡汗吐下服凉藥過多者當溫補脾胃陰火上衝者當平補挾熱者宜凉補局方率用丁附溫煖助火損不足而益有餘宜乎𩚚逆之必死也
膈噎
三焦枯槁成膈噎
飮食不下而大便不通名膈噎疎云膈有拒格意卽膈食反胃也玉機云噎塞大便不通通幽湯故以膈噎爲題局方以噎近咽膈近胃而遺下焦又妄分十膈五噎皆非經旨病因內傷憂鬱失志及飮食淫慾而動脾胃肝腎之火或因雜病誤服辛香燥藥俱令血液衰耗胃脘枯槁其槁在上焦賁門者食不能下下則胃脘當心而痛須臾吐出乃止賁門卽胃脘上口言水糓自此奔入於胃而氣則傳之於肺也其槁在中焦幽門者食物可下良久復出幽門與中脘相近言其位幽僻胃中水糓自此而入小腸也其槁在下焦闌門者朝食暮吐暮食朝吐闌門臍下欄約水糓分入膀胱大腸而爲糞溺是大小腸膀胱乃氣血津液流通之道路也
陽火上升有虛熱
經曰三陽結謂之膈小腸熱結則血脈燥大腸熱結則不能便膀胱熱結則津液涸三陽熱結脈必洪數有力前後閉塞下旣不通必反而上行所以噎食不下縱下復出乃陽火上行而不下降也
實火黃連解毒湯加童便姜汁或益元散入姜汁澄白脚爲小丸時時服之溫六丸尤妙甚者陶氏六一承氣湯人參利膈丸
虛火衝上食不入者枳梗二陳湯加厚朴白朮及木香少許或古萸連丸渴者錢氏白朮散大便閉者導滯通幽湯或參仁丸麻子仁丸當噎未至於膈之時便宜服此防之膏肓之疾豈可怠忽
間有身受寒氣口傷冷物以脾胃火衰膈上苦冷腸鳴脈必滑微宜暫用丁香煮散五膈湯五噎湯單附子散以刼之若不求其本偏認爲寒槪用辛香燥藥必至爍陰不救
爲痰爲積本七情
古云膈噎神思間病惟內觀養之蓋七情火鬱薰蒸津液爲痰爲積積久則血愈衰鍼經曰怒氣所至食則氣逆不下勞氣所至爲膈噎喘促思氣所至爲中痞三焦閉塞咽嗌不利
痰飮脈滑或伏二陳湯古參夏湯化痰丸瓜蔞實丸或用黃連吳茰貝母瓜蔞仁牛轉草水煎
食積脈滑而短枳朮丸加黃連陳皮半夏或狗米平胃丸虎脂平胃丸或用保和丸二錢加姜炒黃連三錢山査二錢爲丸麻仁大臙脂爲衣每六十丸人參煎湯入竹瀝下
七情鬱結脈沈而濇飮食喜靜胸背痛者四七湯溫膽湯痞滿煩悶微嗽二便不利者分心氣飮四磨湯或木香檳榔二味等分爲末白湯下傷神不睡者十味溫膽湯朱砂安神丸腹脹腸鳴者木香勻氣散有積聚者阿魏撞氣丸惡聞食氣者五膈寬中散
氣血兩虛多口沫
沫大出者死
氣虛不能運化生痰者脈必緩而無力四君子湯大便閉加蘆根童便氣虛甚者六君子湯加附子大黃酒毒加甘蔗汁單人參湯人參膏尤妙
血虛不能滋潤生火者脈必數而無力四物湯加童便竹瀝姜汁大便閉加桃仁紅花有瘀血加牡丹皮韭汁防生蟲加驢尿血虛甚加乾姜血燥加牛羊乳汁不可以人乳代之蓋人乳反有七情飮食之毒火故也
氣血俱虛者八物湯主之
金水二臟須扶持
血陰主靜內外兩靜則臟腑之火不起而金水二氣有養陰血自生津液傳化合宜何膈噎之有腎氣丸主之
益陰養胃是總訣
不問虛實俱以益陰養胃爲主庶免後患
通用二陳湯加童便竹瀝姜汁韭汁有熱加土炒芩連瓜蔞桔梗七情加香附川芎木香檳榔不納食加麥芽神麯熱結食返上奔加大黃桃仁氣虛合四君子湯血虛合四物湯
雜方燒鍼丸杵糠丸紫金錠霞天膏神仙奪命丹古阿魏散或靈砂燒酒下凡五十歲後血枯糞如羊屎及年少不淡薄飮食斷絶房室者不治
關格與嘔吐膈噎淋證參看
關不小便格吐逆
經云人迎脈大於氣口四倍名曰格氣口脈大於人迎四倍名曰關
上寒下熱中焦窒
關乃陽不下以寒在胸中塞而不入格乃陰不上以熱在下焦窒而不出上下不通三焦撩亂中氣不足陰陽不能相榮故旣關且格
中虛者補中益氣湯加檳榔以升降之中虛痰盛者六君子湯去朮加栢子仁及麝少許虛甚吐利俱不得者旣濟丸
吐提其氣非爲痰
關格與噎稍異胃中覺氣有礙欲升不升欲降不降欲食不食宜二陳湯加木通吐其橫格之氣不必在出痰也
或治下焦不可執
古云關格死在旦夕但治下焦可愈經云少陽所至爲嘔湧溢食不下言火逆上而爲嘔吐非膈上所生獨爲關非格也大承氣湯下之若但吐而不得小便者胃苓湯有膏粱積熱損傷北方眞水者滋腎丸主之忌用淡滲利水之藥詳前淋證凡關格見頭汗者死
痓
痓證虛柔實則剛
陽極則爲剛痓多類風證宜淸熱化痰袪風陰極則爲柔痓多類厥證宜溫補化痰降火此丹溪謂實則爲剛虛則爲柔皆危證也餘詳傷寒
口噤不醒通身强
痓病發則身强不醒癎病發則身軟時醒痓癎相似而實不同
內外因皆挾痰火
或外因風邪或內因七情皆必挾痰火而後發痓
痰壅發痓不醒或只手足搐搦左右動搖宜袪風導痰湯加竹瀝姜汁
風痰盛者敗毒散加防風天麻黃芩全蝎生姜薄荷或通聖散加人參柴胡間服壽星丸姜汁竹瀝下
火盛則遍身戰掉猶火炎而旋轉也火能燥物而使氣液不足者四物二陳湯加芩連知栢竹瀝童便補而散之
實火則胸滿口噤咬牙脚攣臥不著床大便閉者大承氣湯下之仍忌風藥蓋火爲風燥之本能治其火則風自散而燥自潤矣
鬱悶諸虛甚則亡
七情鬱悶者烏藥順氣散八味順氣散主之
諸虛絶無風邪而筋脈攣急角弓反張者乃氣血虛脫無以主持養筋此等尤不可純用風藥經曰諸痓强直皆屬於濕濕極反兼風化制之實非風也虛也故又有言曰虛爲本痰火外邪爲標氣虛者補中益氣湯加竹瀝或六君子湯加黃芪附子柴胡血虛者四物湯加防風羌活或大秦艽湯痓病比癎更重甚則因而昏死者有之
癎癎與癲狂相似但癎病時發時止邪流五臟癲狂經久不愈邪全歸心
癎病癲狂相似但癎病發作停止間歇邪氣五臟流輔移動性癲狂時日邪氣全部心歸入癎症點
癎有陰陽只是痰
內傷最多外感極少蓋傷飮食積爲痰火上迷心竅驚恐憂怒則火盛神不守舍舍空痰塞丹溪云癎因痰塞心竅發則頭旋卒倒手足搐搦口眼相引胸背强直呌吼吐涎食頃乃醒病先身熱脈浮在表者陽癎屬六腑易治病先身冷脈沈在裏者陰癎屬五臟難治若神脫目瞪如愚癡者不治
時師何必究五三
癎久必歸於五臟肝癎面靑搖頭喜驚作鷄鳴狀心癎面赤口張搖頭馬嘶脾癎面黃下利吐舌羊吼肺癎面白吐沫腹脹牛吼腎癎面黑直視如屍猪呌此五癎病狀偶類之耳其實痰火與驚三者而已
小兒風驚食三癎見五卷
痰挾火與驚多少
肥人多痰動則有聲沫出風痰星香散加全蝎三枚姜煎服或追風袪痰丸五生丸
驚痰紫石散驚氣丸抱龍丸三癎丸引神歸舍丹壽星丸因怒者順氣導痰湯加菖蒲辰砂因憂思者妙香散
食痰醒脾散
瘦人火盛面赤者防風當歸飮或小調中湯加南星或滾痰丸瀉靑丸牛黃淸心丸龍腦安神丸千金龍膽湯
痰火俱盛者猪心丸溫酒下上吐下利去頑痰老痰爲妙
通用斷癎丹活虎丹蝙蝠散控涎丸紫金錠
調中補北瀉東南
癎本痰熱挾驚宜寒藥淸心降火化痰爲主故古法用二陳湯加瓜蔞南星黃連探吐吐後必服朱砂安神丸以降南方之火當歸龍薈丸以平東方之木但化痰必先順氣順氣必先調中頑痰膠固非辛溫熱藥爲佐何以開導是以古方治驚癎皆有溫劑又如錢仲陽治小兒癎經吐瀉及服凉藥過多身冷閉目不食後用益黃散補中能食次服腎氣丸補北方腎水能語此須從權以救癎之壞證亦可以爲成法
癲狂
癲狂痰火閉心堂都緣喜怒太無常
素問註云多喜爲癲多怒爲狂喜屬心怒屬肝二經皆火有餘之地但喜則氣散畢竟謀爲不遂鬱結不得志者多有之大槪痰迷心竅者葉氏淸心丸金箔鎭心丸朱砂安神丸心風癲者牛黃淸心丸追風袪痰丸虛者加紫河車一具爲糊怒傷肝者寧神導痰湯瀉靑丸當歸龍薈丸因驚者抱膽丸驚氣丸丹溪云五志之火鬱而成痰爲癲爲狂宜以人事制之如喜傷心者以怒解之以恐勝之憂傷肺者以喜勝之以怒解之
陽明熱結膏粱味
陽明發狂見傷寒雜證胃與大腸實熱燥火鬱結於中大便閉者凉膈散加大黃下之
膏粱醉飽後發狂者止用鹽湯吐痰卽愈或小調中湯
服芳草石藥熱氣慓悍發狂者三黃石羔湯加黃連甘草靑黛板藍根或紫金錠
謾議重陰與重陽
難經云重陰者癲重陽者狂河間以癲狂一也皆屬痰火重陰之說非也但世有發狂一番妄言妄語而不成久癲者又有癡迷顚倒縱久而不發狂者故取河間合一於前難經分析於後
癲者異常也平日能言癲則沈默平日不言癲則呻吟甚則僵仆直視心常不樂此陰虛血少心火不寧大調中湯主之不時倒暈者滋陰寧神湯言語失倫者定志丸悲哭呻吟者燒蠶退故紙酒調二錢萆麻仁煎湯常服可以斷根
狂者凶狂也輕則自高自是好歌好舞甚則棄衣而走踰墻上屋又甚則披頭大呌不避水火且好殺人此心火獨盛陽氣有餘神不守舍痰火壅盛而然小調中湯三黃丸控涎丹單苦參丸狂則專於下痰降火癲則兼乎安神養血經年心經有損者不治
妄言未見如神鬼邪祟由來痰作殃
視聽言動俱妄者謂之邪祟甚則能言平生未見聞事及五色神鬼此乃氣血虛極神光不足或挾痰火壅盛神昏不定非眞有妖邪鬼祟大槪內服傷寒瘟疫條人中黃丸照依氣血痰湯藥爲使或單人中黃亦好服或單石菖蒲末猪心血爲丸服亦可有婦人夜夢鬼來交者定志丸料加赤小豆水煎服有婦人月水崩漏過多血氣迷心或産後惡露上衝而言語錯亂神志不守者此血虛神耗也宜寧神膏但亦不可純服補心斂神藥血熱者小柴胡湯加生姜生地煎服百餘貼卽安血迷心胞踰墻上屋歌唱無時者逍遙散加遠志桃仁紅花蘇木服後病退用平胃散少用厚朴倍加蒼朮升麻常服以絶病根又男子挾瘀血者陶氏當歸活血湯有卒中屍惡吐利如乾霍亂狀或狂譫如醉人有起心先知其肇或已死口噤不開者急用傷寒門追魂湯灌之卽醒外法辟邪丹灌鼻法
驚悸怔忡健忘
驚悸惕惕不自定如人將捕曰怔忡
思慮過度及因大驚大恐以致心虛停痰或耳聞大聲目見異物臨危觸事便覺驚悸甚則心跳欲厥脈弦濡者虛也血虛四物湯茯神湯妙香散朱砂安神丸氣血俱虛人參養榮湯養心湯時作時止者痰也二陳湯加白朮黃連遠志竹瀝姜汁
怔忡因驚悸久而成痰在下火在上故也溫膽湯加黃連山梔當歸貝母氣鬱者四七湯加茯神遠志竹瀝姜汁或十味溫膽湯金箔鎭心丸停飮胸中漉漉有聲怏怏不安者二陳湯加茯神檳榔麥門冬沈香或朱雀丸
又有健忘非質鈍精神短少痰相攻
怔忡久則健忘三證雖有淺深然皆心脾血少神虧淸氣不足痰火濁氣上攻引神歸舍丹主之亦有所稟陰魄不足善忘者常大補氣血及定志丸如老年神衰者加減固本丸
三證通用歸脾湯仁熟散夢授天王補心丹壽星丸參棗丸
咽喉附失音骨鯁
種種咽喉總是火
咽喉氣之呼吸食之出入乃人身之門戶也一十八種雖後世强名亦不可不知一左單蛾二右單蛾風形圓如小筯頭大生於咽喉關上可治生於關下不見者難治三雙蛾風兩箇生於喉間關下難治四蟬舌風舌下再生二舌五牙蜞風牙齦腫毒成瘡六木舌風舌腫大如煮熟猪舌不能轉動七舌黃風舌上腫痛黃色八魚口風口如魚吸水不治九塞喉風喉痺聚毒涎唾稠實而發寒熱關上可治關下難治十懸蜞蠱毒風上𦚞腫水食不下形腫如鷄卵十一搶食風因食鯉鱠惡物發泡十二獵頰風顋頰結腫牙盡處腫破十三纏喉風自頤纏繞赤色寒熱十四松子風口內滿喉赤如猪肝張口吐物則氣逆關閉飮食不能十五崩砂甘口風自舌下牙齦上腫赤口內作臖如湯熱牙齦漸爛亦能脫齒十六連珠風自舌下起初起一箇又起一箇甚者三五七九箇連珠生起十七蜂子毒或在臉顋洋爛或在喉關舌下作臖色黃如蜂十八走注瘰癧風頸項結核五七箇皮膚赤腫作寒熱尋常咽瘡痛者多是虛火噫種類雖繁同歸於火蓋少陰君火少陽相火二脈竝絡於咽喉君火勢緩則熱結而爲疼爲腫相火勢速則腫甚不仁而爲痺痺甚不通而痰塞以死矣故曰一陰一陽結謂之喉痺一陰肝與心胞一陽少陽三焦四經皆有相火火者痰之本痰者火之標故言火則痰在其中矣言咽喉則牙舌亦包在其中矣
火有虛實從何知實火便閉胸必緊
實火因過食煎炒蘊熱積毒煩渴二便閉澁風痰上壅將發喉痺必先三日胸膈不利脈弦而數治宜先去風痰而後解熱毒凉膈散加黃連荊芥石羔或古荊黃湯防風通聖散三黃丸含化又風燥咽喉乾枯常如毛刺呑嚥有礙敗毒散加黃芩半夏倍桔梗薄荷生姜煎服痰盛加石羔凡服此藥子服午攻午服子攻如嘔吐咯傷因食熱物及糓芒刺澁風熱倂與血氣相搏腫痛者消風散加薄荷玄參全蝎或射干湯牛蒡子湯木舌重舌者如聖金錠舌根腫者麝香朱砂丸時行咽痛者普濟消毒飮
虛火便利脈亦微
虛火因飮酒則動脾火忿怒則動肝火色慾則動腎火火炎上攻胸膈乾燥必二便如常少陰脈微治宜補虛降火血虛者四物湯加桔梗荊芥知母黃栢氣虛者四君子湯加甘草桔梗玄參升麻甚則乾姜附子以爲向導徐徐服之如痰盛者二陳湯料入靑魚膽一箇其膽先以糯米入內陰乾爲末姜汁調服亦可探吐或千緡湯曾服凉藥自利或聲音有壞者秘傳降氣湯救之
暴感風寒則咽喉緊縮妨礙者柴梗半夏湯猪膚湯腎傷寒及陰證者半桂湯蜜附子
通用甘桔湯利膈湯氷梅丸犀角琥珀膏或單百草霜爲末蜜丸彈子大每三丸新汲水化服凡咽喉不可純用凉藥草藥取效目前上熱未除中寒復起毒氣承虛人腹胸前高腫上喘下泄手足指甲靑紫七日以後全不入食口如魚口者死
繳吐引痰眞捷法
繳法用靑魚膽末繳三次紅腫卽散
吐法用冬月靑魚膽以枯礬入內臨用加百草霜炒鹽少許醋調以鴨毛蘸藥引吐痰盡如無魚膽用白礬半斤巴豆肉十枚同枯過去巴用引吐痰神效吐後用金鎻匙吹之常服甘桔湯最妙如牙關緊者用後開關藥或二仙散不省人事者一字散
急甚神鍼一發之
火鬱發之謂發汗也咽瘡忌汗最不誤人惟砭鍼出血卽汗之之義也血出多則愈有鍼瘡者姜汁調熟水時時呷之畏鍼者委曲鍼之凡關上血泡最宜關下不見者令病人含水一口用蘆管削尖入鼻孔刺出血妙惟腎傷寒及帝中腫者忌鍼用蛇床子於甁中燒煙令病人吸入喉中立愈
毒結開關還可救
雄黃解毒丸龍腦破毒散玉鑰匙或用巴豆壓油紙上取油紙撚成條子點燈吹滅以煙薰入鼻中一時口鼻涎流牙關自開一方用巴豆肉以綿裹定隨左右塞於鼻中左右俱有左右俱塞立透蓋方中以巴豆治走馬喉痺者以熱攻熱熱則流通之意也
喉失音者却難醫
喉痺失音者秘傳降氣湯去陳皮加黃芩風寒失音者甘桔湯加訶子木通入生地汁潤之或訶子散血虛受熱咳嗽聲嘶者用靑黛蛤粉蜜調含化或潤肺丸蜜脂煎尋常聲音不淸者加味固本丸內傷虛損咽瘡失音者無治法
骨鯁用朴硝爲末對入龍腦鷄蘇丸內爲丸彈子大噙化不過三五丸自然消化魚骨鯁食橄欖或以核爲末順流水調服外用獺爪爬之自下餘詳七卷急救方
虛類
發熱附惡寒
發熱原無表裏證明是內傷虛損病
外感發熱人迎緊盛隨表裏見證汗下卽解惟內傷虛熱經久不解無表裏二證雖食積類傷寒初證右脈氣口緊盛身節不痛爲異
勞役力倦慾昏神
內傷勞役發熱脈虛而弱倦怠無力不惡寒乃胃中眞陽下陷內生虛熱宜補中益氣湯
內傷色慾陰虛發熱便硬能食者滋陰降火湯加味逍遙散淸骨散
內傷思慮神昏恍惚眼眩者歸脾湯茯神湯
生冷鬱遏四肢甚
內傷生冷鬱遏陽氣及脾虛伏火只手足心熱肌膚不甚熱自汗不食者火鬱湯
晝熱口淡是陽虛
凡飢飽勞役傷胃陽虛口中無味晝熱夜輕者俱宜補中益氣湯甚加附子上盛下虛者淸心蓮子飮
夜熱晝輕陰弱定
凡房勞思恐傷腎陰虛口中有味夜熱晝輕者俱宜四物湯加知栢黃芩甚者加童便龜板峻補其陰有鬱抑者下甲丸
陰陽兩虛熱無時
陰陽兩虛晝夜發熱煩渴不止證似白虎而無目痛鼻乾者古歸芪湯如臟冷榮熱脈浮者人參地骨散久虛積損者八物湯人參養榮湯甚者旣濟湯去半夏加五味子當歸地黃入童便少許或二至丸八味丸二神交濟丹
抑論肥人及脈弦大無力者氣虛於血宜甘溫補氣氣旺則能生血若瘦人及脈弦帶濇者血虛於氣止宜苦寒爲主佐以甘溫若氣血平補依舊氣旺而陰愈消矣凡虛熱皆因精神外馳嗜慾無厭陰氣耗散陽無所附遂至浮散肌表而發熱實非有熱也
骨蒸傳變須防命
骨熱因氣虛不能化血血乾則火自沸騰肉如鍼刺骨熱煩疼或五心俱熱或兩肋如火或子午相應或晝微惡寒而夜反大熱雖腎經所主傳變不常蒸上則見喘咳痰血脣焦舌黑耳鳴目眩等證蒸下則見遺精淋濁泄瀉腰疼脚酸陰物自强等證蒸中則見腹脹肋痛四肢倦怠等證古云肝證發熱肉下骨上寅卯尤甚瀉靑丸人中白散心證發熱在血脈日中則甚單瀉心湯導赤散朱砂安神丸脾證發熱在肌肉遇夜尤甚瀉黃散三白湯肺證發熱在皮毛日西則甚瀉白散甚者凉膈散腎證發熱在骨亥子時甚兩手足心如火滋腎丸主之大要脈弦而濡者秦艽扶羸湯加味逍遙散脈弦而數者節齋四物湯通用五蒸湯丸二參湯香連猪肚丸大胡連丸補髓丹大造丸
虛煩內煩不得眠
虛煩頭昏口燥乃心內煩躁無外熱也仍分氣虛血虛或大病後津液枯竭煩而有渴者人參門冬湯溫膽湯不眠者六一散甚加牛黃勞心者妙香散脾弱者三白湯詳見傷寒
挾痰挾積尤難淨
挾痰發熱者二陳湯加乾葛升麻人參白芍五味子挾濕痰發熱者淸膈蒼莎丸濕熱甚者皮枯肢疼脣燥面赤痰嗽飮食少味者宜量體吐出痰涎然後服淸熱化痰開鬱之藥古方蒼芩丸蒼梔丸蒼連丸蒼芍丸選用
積病最能發熱多夜分腹肚熱甚柴陳湯加山査麥芽乾葛久者保和丸枳朮丸間服淸骨散陰虛發熱黃白丸勞熱食積痰者上下甲丸因酒發熱者宜靑黛瓜蔞仁入姜汁每日服數匙最效凡發熱人極忌飮酒
惡寒陽虛不自任
尋常外感惡寒頭痛微汗卽止內傷表分衛虛惡寒者黃芪建中湯或調中益氣湯加黃芪桂枝內傷陽虛自汗全不任風寒者四君子湯減茯苓倍加黃芪桂枝或附子如晝夜惡寒甚者單用參芪桂附峻補其陽如久病陽氣鬱陷惡寒者升麻葛根湯去芍加參附白芷草豆蔲蒼朮葱煎服
洒淅陰虛痰火盛
陰虛微惡寒而發熱者二陳四物湯加知母黃栢地骨皮
挾痰濕惡寒者宜苦參赤小豆各一錢爲末韭汁調服探吐吐後以川芎南星蒼朮黃芩糊丸白湯下冬月去芩加姜汁爲丸調之
素病虛熱忽覺惡寒須臾戰慄如喪神守乃火炎痰鬱抑遏淸道不能固密腠理四物湯加黃芪黃連黃栢或合二陳湯如火尅肺洒淅惡寒者甘桔湯加酒芩山梔麥門冬五味子惡寒糞燥者四物湯加大黃下之久病過服熱藥惡寒者先探吐痰後以通聖散加生地當歸或四物湯去芎倍地黃加白朮黃栢參芪甘草通一炒熱煎服如酒熱內鬱惡寒者黃芪一兩葛根五錢煎服大汗而愈
抑考內經論陰虛因勞倦氣衰則火薰胸中而生內熱陽虛則不足衛護皮膚而外寒陰盛則血脈不通而中寒陽盛則腠理閉塞而外熱仲景謂陽虛陰盛宜汗散其陰邪陰虛陽盛宜下瀉其陽邪東垣謂晝熱陽氣旺於陽分夜熱陽氣下陷陰中皆名熱入血室重陽者晝夜俱熱夜寒陰血旺於陰分晝寒陰氣上溢陽中重陰者晝夜俱寒丹溪謂惡熱非熱明是虛證惡寒非寒明是火證王氷謂熱之不熱是無火也當治其心寒之不寒是無水也當治其腎噫寒熱陰陽虛實醫家大分幸四公發明經旨善學者必合而玩之始得
汗
自汗侵侵屬氣虛
汗者元陽眞液因飮食驚恐房勞行動出汗者曰多汗不問昏醒朝夕侵侵出汗者曰自汗乃陽氣不足衛護發熱者補中益氣湯加麻黃根浮小麥但升柴俱宜蜜水炒過以殺其升發之性又欲其引參芪至肌表故不可缺也發厥者古芪附湯順元散間有氣血俱虛者黃芪建中湯
亦有痰濕外邪初
痰證自汗頭眩嘔逆宜川芎白朮陳皮甘草水煎服多汗身軟者濕也心主熱脾主濕濕熱相搏如地之濕蒸氣爲雲霧爲雨各臟皆令有汗獨心與脾胃爲濕熱主耳宜調衛湯玉屛風散火炎上蒸胃濕作汗者凉膈散胃熱者二甘湯是知自汗亦有實者故外感初證亦多自汗風證桂枝湯加附子寒證古桂附湯暑證五苓散風濕相搏防己黃芪湯凡自汗久用參芪附子不效宜養心血或汗乾仍熱者必外感風宜參蘇飮病止住服是反治也
盜汗全是陰分弱腎火脾濕心勞劬
睡著出汗醒則漸收蓋睡則胃氣行於裏而表虛醒則氣散於表而汗止心火炎盛以致肺失衛護者當歸六黃湯陰虛火動者四物湯加知栢兼氣虛者加參芪白朮腎火動甚者正氣湯脾濕者四製白朮散肝熱者用防風龍膽草等分爲末米飮調服心虛者用人參當歸各二錢半先用猪心血煮湯澄淸以汁煎藥服思慮過度以致心孔獨有汗出者用艾湯調下茯苓末一錢或靑桑第二番葉帶露採陰乾火焙爲末米飮調服或古芷砂散通用黃芪六一湯加浮小麥牡蠣麻黃根外用五倍子白礬爲末津液調封臍中一宿卽止或用牡蠣麥麩麻黃根藁本糯米防風白芷等分爲末周身撲之
痿
諸痿不痛火尅肺
經曰諸痿皆生於肺熱肺熱葉焦脾弱著足痿躄色白毛枯曰皮痿五臟受之發爲諸痿悲哀失志上發喘而下溲血乃心熱下虛也曰脈痿則膝脛筋脈縱緩而不能任用於地思色無窮或入房太甚口苦白淫乃肝熱膽津滲也曰筋痿則筋脈乾急踡攣居處卑濕肉蠕動而口渴乃脾熱胃燥也曰肉痿則肌肉麻痺不仁有所勞行大熱而渴則陽氣內伐熱舍於腎水不勝火骨髓空虛色黑齒槁名曰骨痿則腰膝與脊不擧骨痿不能起於床者死
肺傷木旺肢體廢
肺被火傷則木寡畏而侮土則脾亦爲之傷矣肺傷則不能管攝一身脾傷則不能運用四肢而痿廢矣五痿總屬陽明陽明者宗筋之會也陽明實則宗筋潤而機關利矣
瀉南補北是大經
瀉南則肺金淸而東方不旺脾不傷而宗筋潤矣補北則心火降而西方不虛肺不焦而榮衛通矣淸燥湯虎潛丸腎氣丸調和金水二臟治痿之大經也
愼勿滾同風痺治
痺乃風寒濕合脚氣寒濕而成緩風邪深手足肢體緩弱而痛是知痛則爲風爲實不痛爲痿爲虛
風因外感宜發散痿屬內傷補血氣
血虛者四物湯合生脈散加蒼朮黃栢牛膝下補陰丸氣虛者四君子湯加蒼朮黃栢黃芩下鹿茸四斤丸加五味子或五獸三匱丸又有瘀血妨礙者四物湯加參朮黃栢紅花
或兼濕熱或兼痰
有濕多者有熱多者有濕熱相半者健步丸四製蒼栢丸痰火起於手足之內者二陳湯加蒼朮黃栢白朮黃芩竹瀝姜汁
又恐食積妨礙升降陽明滯
減味淸燥湯如食全少者白朮膏
五痿旺時病易安
隨各臟旺月調補則易間有挾寒者五積散合獨活寄生湯挾風者大秦艽湯何首烏丸
天産作陽戒厚味
助火發熱故也素不能淡薄者搜風順氣丸
厥與麻木條參看麻木條參照
厥證不獨手足厥宗筋脾胃合爲孽
內經氣厥篇厥者氣逆也凡移寒移熱或伏熱深而振慄或虛寒甚而發躁皆謂之厥不但手足厥冷而已宗筋陰器也厥陰所主脾胃脈皆輔近宗筋寒厥則陰縮而四肢冷熱厥則津乾不榮四肢溺赤而手足熱是六經之厥皆統於肝與脾胃也
太陽眴仆足難行
經曰巨陽之厥腫首頭重足不能行發爲眴仆而僵仆倒地
陽明腹滿癲狂發
陽明之厥則癲疾欲走呼腹滿不得臥面赤而熱妄見而妄言
少陽耳聾脇肋疼
少陽之厥則暴聾頰腫而熱脇痛胻不可以運
太陰䐜脹作嘔泄
太陰之厥則腹滿䐜脹後不利不欲食食則嘔不得臥
少陰心痛口舌乾
少陰之厥則口乾溺赤腹滿心痛
厥陰莖縮膝腰折
厥陰之厥則小腹腫痛腹脹涇溲不利好臥屈膝陰縮腫胻內熱
又或咽腫咳不寧腸癰項强衄吐血
太陽厥逆僵仆嘔血善衄少陽厥逆機關不利機關不利者腰不可以行項不可以顧發腸癰不治驚者死陽明厥逆喘咳身熱善驚衄嘔血手太陰厥逆虛滿而咳善嘔沫手心主少陰厥逆心痛引喉身熱死不可治手太陽厥逆耳聾泣出項不可以顧腰不可以俛仰手陽明少陽厥逆發喉痺嗌腫痓若三陰俱逆不得前後使人手足寒三日死
外感寒泣暑相煎
寒泣血發厥脈沈微者理中湯四逆湯暑耗氣發厥脈虛者白虎湯或香茹散加羌活夏月勞役犯房以致陽氣煩擾目盲耳閉內經謂之煎厥言熱氣煎逼損腎與膀胱而成也宜四君子湯加遠志防風赤芍麥門冬陳皮凡外感發熱者宜解散藥中加姜汁
內傷薄厥痰火挾
內因喜怒傷氣傷志氣逆而不下行則血積於心胸內經謂之薄厥言陰陽相薄氣血奔幷而成古法暴厥氣逆身冷者蘇合香丸八味順氣散怒氣逆甚嘔血鼽衄發厥者四物湯去地黃加赤茯苓人參桔梗陳皮麥門冬檳榔姜煎服或六鬱湯氣實多怒忽大呌發厥者乃痰閉於上火起於下而上衝用香附五錢川芎七錢生甘草三錢童便姜汁煎服又靑黛人中白香附爲丸服稍愈用導痰湯加黃連香附煎呑當歸龍薈丸因勞役飮水被驚發厥者六君子湯加芩連竹瀝姜汁
內傷痰火發厥脈弦滑者二陳湯加竹瀝挾寒加生附子挾火加芩連山梔竹瀝肥人加人參姜汁凡厥證爲癲爲眴仆爲妄見或腹脹二便不利或嘔或心痛皆痰火鬱氣病也
總因酒色陰陽衰
熱厥因醉飽入房濕熱鬱於脾土不能滲榮四肢陽氣獨盛故手足心熱宜補中益氣湯升陽散火湯火鬱湯
寒厥因多慾奪精元陽大有所損不能滲營經絡陰氣獨在故手足皆寒宜十全大補湯加附子或當歸四逆湯
尋常氣虛發厥者四君子湯血虛發厥者四物湯有火加知母黃栢虛寒加附子但厥冷多以不勝承其所勝如腎移寒於脾則爲寒厥心移熱於腎則爲熱厥六經皆然抑論陽證煩渴譫語身熱陰證不渴靜倦身凉與傷寒陽厥陰厥大同但雜病多因酒色七情痰火所致外感者少故經曰陽衰於上則爲寒厥陰衰於下則爲熱厥陽極似陰陰極似陽與傷寒因雖不同而病狀變化亦相似也
屍厥亦是下虛惙
凡有弔死問疾或入廟登塚卒中外邪與臟氣相忤氣遏不行經絡脈伏昏不知人忽手足逆冷頭面靑黑牙關緊急昏暈卒倒或錯言妄語決不可作風治先宜蘇合香丸灌之候醒以木香勻氣散合平胃散調之素虛者用焰硝五錢硫黃二錢爲末作三服用陳酒一盞煎覺焰硝起傾於盞內蓋著溫服如人行五里又進一服如無前藥用古參附湯入姜汁酒煎服外灸百會穴如菉豆大艾九壯氣海百壯身溫者生暴死者追魂湯灌之
蚘厥見傷寒血厥見産後
接補陰陽本內經
陰陽氣不相接則厥熱厥補陰寒厥補陽正經所謂壯水之主以鎭陽光益火之源以消陰翳也
吐下還爲實者設
凡卒厥未辨先以蘇合香丸灌醒痰壅口噤者瓜蒂散吐之或搐鼻亦可熱甚者大承氣湯雙解散下之
勞瘵
勞瘵勞極曰瘵先須辨陰陽
熱勞陽病口乾舌瘡咽痛涕唾稠粘手足心煩疼小便黃赤大便燥結虛勞陰病唾痰白色胃逆口惡飮食難化小便多遺精白濁大便溏泄又有嗽痰仰臥不得者必陰陽兼病也多因十五六歲或二十前後血氣未定之時酒色虧損精液而成全屬陰虛間有因外感久瘧久嗽而成者多屬陽虛熱勞咽瘡失音者死虛勞泄不止者死
陰陽傳變最無常
不問陰病陽病日久皆能傳變男子自腎傳心肺肝脾女子自心傳肺肝脾腎五臟復傳六腑而死亦有始終只傳一經者有專著心腎而不傳者大要以脈爲證驗
潮汗咳或見血或遺精泄分輕重
輕者六證間作重者六證兼作蓋火蒸於上則爲咳血爲潮熱火動於下則爲精濁爲泄瀉若先見血止血爲先其餘流傳變證雖多亦必歸重於一經假如現有精濁又加之脛酸腰背拘急知其邪在腎也現有咯血多汗加之驚惕口舌生瘡知其邪在心也現有喘咳嗽血加之皮枯鼻塞聲沈知其邪在肺也現有夢遺加之脇痛多怒頸核知其邪在肝也現有泄瀉加之腹痛痞塊飮食無味四肢倦怠知其邪在脾也當隨其邪之所在調之
勞熱淸骨散內熱保眞湯晡熱黃芪鱉甲湯
勞血咯血太平丸嗽吐咳咯保和湯血去多三黃補血湯血不止十灰散單花蘂石散
勞嗽乾咳人參潤肺丸保和湯太平丸寧肺湯肺痿知母茯苓湯肺癰桔梗湯單白芨散
勞泄白朮膏八珍湯腎氣丸
勞汗黃芪散更當於各病本條參究
初與開關起胃房
勞者倦也氣血勞倦不運則凝滯疎漏邪氣得以相承又飮食勞倦所傷則上焦不行下脘不通熱薰胸中而生內熱凡頸上有核腹中有塊或當臍氷冷或無力言動皆痰涎結聚氣血凝滯之所致也故以開關起胃爲先蓋關脈閉則氣血乾枯胃氣弱則藥無由行但陽虛不可偏用辛香丁附之類陰虛不可偏用苦寒知栢之類古方有開關散定胃散今亦難用竊其意推之
陽病開關淸熱利便宜瀉白散加銀柴胡秦艽桔梗木通澤瀉當歸芍藥木香以小便多爲病去
陰病開關行痰利氣宜二陳湯加便製香附貝母牡丹皮當歸山査蘇梗及生地木香少許以氣淸痰少爲病減
陰陽俱用參苓白朮散三白湯或二陳湯加白朮神麯麥芽以起脾胃如有泄者尤宜多服久服俟胃氣轉然後依證用藥
古方以生犀散防風當歸飮或三補丸單黃連丸治熱勞證然必初起體實而後敢用之也
久則平補火自熄
久虛積損成勞陽虛刼勞散十全大補湯人參養榮湯補中益氣湯單人參湯
陰虛加味逍遙散滋陰降火湯節齋四物湯補陰丸大造丸補天丸虛甚者瓊玉膏白鳳膏
古云服凉藥百無一生飮溲溺萬無一死惟脾胃虛及氣血弱者必以滋補藥中量入童便以代降火之藥今俗非偏用知栢生地滯脾則又偏用人參桂附助火治咳輒用兠鈴紫菀欵冬靑黛牡蠣收澁肝經治血輒用京墨金石寒凉傷其氣血退潮輒用銀柴胡胡黃連消其肌肉遺精輒用龍骨石脂澁燥其精皆不治其本耳
扶正祛邪蟲亦亡
蟲亦氣血凝滯痰與瘀血化成但平補氣血爲主加以烏梅靑蒿朱砂之類而蟲自亡矣紫河車丹紫河車丸靑蒿膏蛤蚧散天靈蓋散選用
傳屍之說不必深泥歷觀勞瘵皆因酒色財氣損傷心血以致虛火妄動醫者不分陰陽用藥病家不思疾由自取往往歸咎前人積惡甚則疑及房屋器皿墳墓且寃業飛屍遞相傳疰古人亦云勞瘵三十六種惟陰德可以斷之不幸患此疾者或入山林或居靜室淸心靜坐常焚香叩齒專意保養節食戒慾庶乎病可斷根若不遵此禁忌服藥不效
我有一言眞藥石改過酒色財氣遷善篤信天理回穹蒼
諸蟲
九蟲皆因臟氣弱濕熱薰蒸痰瘀成
諸蟲皆因飮食不節或飢飽失宜或過飡腥鱠炙煿或鱉莧同食以致中脘氣虛不運而成積積久成熱濕熱薰蒸痰與瘀血凝結隨五行之氣變化而爲諸般奇怪之形若腐草爲螢是也九蟲一曰伏蟲長四寸許爲諸蟲之長二曰蛔蟲長尺許貫心卽殺人三曰白蟲長一寸母子相生其形轉大而長亦能殺人四肉蟲狀如爛杏五肺蟲其狀如蠶六蝟蟲狀如蝦蟆七弱蟲又名膈蟲狀如瓜瓣八赤蟲狀如生肉九蟯蟲狀如菜蟲形至細微
心煩咳嗽多嘔唾
肉蟲令人心煩滿悶肺蟲令人咳嗽蝟蟲令人嘔吐𩚚逆喜噦嘈雜愛喫泥炭生米茶鹽姜椒等物弱蟲令人多唾
瘡癰痔漏與腸鳴
蟯蟲居廣腸多則爲痔劇則爲癩癰疽疥癬多蟲之爲害赤蟲令人腸鳴
又有感觸蠢動物心腹刺痛藥不靈
或山澗蛇虺水蛭遺精誤飮其水或草木果品蟲聚其根誤食以致心腹刺痛或引腰脇時作時止諸藥不效乃蟲證也雄砂丸止之
婦人鬼胎兒血鱉
婦人經閉腹大僅一月間便能動作乃至過期不産或有腹痛此必蟲證雄砂丸或萬應丸主之
血鱉小兒最多大人間有蓋鱉因積瘀而成故也追蟲打鱉丸不敢下者釣蟲黑白丸亦好但釣後須服調脾和胃藥
眼鼻下黑蟹爪明
凡蟲證眼𦚞鼻下靑黑面色痿黃臉上有幾條血絲如蟹爪分明飮食不進肌肉不生沈重寒熱若不早治相生不已貫心殺人
傳屍勞蟲十八種
傳屍自上注下病與前人相似故又曰疰化精血歸於元陽之內變幻種類最多古謂第一代蟲如嬰兒或如鬼或如蝦蟆遇丙丁日食起醉歸心兪第二代蟲如亂髮或如守宮或如蜈蚣或如蝦遇庚辛日食起醉歸肺兪第三代蟲如蛟如蟻或如蜣螂或如刺蝟遇庚辛日食起醉歸厥陰第四代蟲如亂絲或如猪肝或如蚯蚓如蛇遇戊己日食起醉歸脾兪第五代蟲如鱉龜或有頭無足或有足無頭或如鼠或如精血遇甲乙日食起醉歸肝兪第六代蟲如馬尾有兩條一雌一雄或如鱉有頭足尾或如爛麫或長或短遇丑亥日食起醉歸腎兪周而復始凡取勞蟲依五臟方選用必俟其大醉日方可取之取後隨補各臟如取脾蟲後則補脾取腎蟲後則補腎若病甚者不分臟腑只用追病丹以斷其根又有輕者只用鰻鱺魚煮食或紫河車丹陽虛者金液丹最妙
取勞蟲法先令病家用皮紙糊一密室不留些罅隙擇一老成人過遞以安息香水洒其過遞之人身以雄黃雌黃塗耳目口鼻上安排鐵鉗一把布巾一幅用香油一斤以鍋盛頓微煎令沸仍用高桶一箇以石灰在桶內生布巾蓋桶口俟月初蟲頭向上却服取蟲藥五更初一服五更三點時一服服藥後腹中疼痛如刀斧劈不妨至巳時必須下蟲或取下臭穢如膠漆或吐瀉膿血癥塊皆於灰桶中其蟲或從汗出紫蠶苗狀或從耳鼻口中出或小便中出異般形狀不一或靑黑或黃紅大者急用鐵鉗取入油中煎當日將油紙裹蟲入瓦罐內石灰塡實埋於深山遠僻之處免再染人其患人衣被床席竝皆棄去醫人分付藥後亦須遠避其取下蟲色白者食臟腑脂膏可三十日服藥補之蟲色黃赤者食人血肉可六十日服藥補之蟲色紫黑者食人精髓病傳至腎可謂極矣冀其萬一或爲子孫除害則可又蟲頭白者亦難治此危氏說也丹溪謂不必深泥
居肺咯血必損聲
勞蟲須分五臟嘗居肺間正所謂膏之上肓之下鍼之不到藥之不行只宜早灸膏肓四花爲佳若蝕肺系則咯血吐痰聲嘶思食無厭病患至此未易治療
又有應聲蟲每語喉中如有物作聲相應者有人敎誦本草至雷丸則無聲乃頓服數枚而愈狐惑蠱疰見各條
虛先溫補後追逐
體虛者俱宜先用溫補扶其元氣然後用王道之藥佐以一二殺蟲之劑如化蟲丸史君子丸五膈下氣丸之類或追蟲後而繼以溫補亦可不然則蟲去而元氣亦散矣
實則吐下量體行
體實蟲攻上膈心腹㽲痛用樟木屑濃煎湯服之大吐吐蟲痛減後煎甘草湯與之和胃如有積自吐蟲者用黑錫灰檳榔等分爲末米飮下
下蟲用追蟲丸取積藥苦練根湯萬應丸萬病解毒丹量體選用
求嗣
求嗣之理非玄微
山無不草木人無不生育婦人要經調男子要神足男子陽精微薄雖遇血海虛靜流而不能直射子宮多不成胎蓋因平時嗜慾不節施泄太多所致宜補精元兼用靜工存養無令妄動候陽精充實依時而合一擧而成矣女人陰血衰弱雖投眞精不能攝入子宮雖交而不孕雖孕而不育是以男女配合必當其年未笄之女陰氣未完慾盛之婦所生多女性行和者經調易挾性行妬者月水不勻相貌惡者刑重顔容媚者福薄太肥脂滿子宮不能受精太瘦子宮無血精不能聚俱不宜子不可不知
精血無病交合時
男精女血皆兼氣血陰陽總屬腎與命門精血充盛別無雜病宜交會得時乃成胎孕凡經盡一日至三日新血未盛精勝其血男胎成矣四日至六日新血漸長血勝其精女胎成矣六日至十日鮮有成者縱成亦皆女胎欲求子者全在經盡三日以裏於夜半子時生氣瀉精受姙必男斯時男女無暴怒毋醉飽毋食炙煿辛熱毋用他術贊益陰陽和平精血調暢交而必孕孕而必育育而爲子且壽娠後宜內遠七情薄五味大冷大熱之物皆在所禁蓋子食母氣以成形食母味以養精苟無胎動胎痛漏血及風寒外邪不可輕易服藥亦不得交合觸動慾火生後攝養一如胎前蓋母食熱則乳熱母食寒則乳寒母食膏粱辛烈之物則乳毒有是數者子受其害矣
寡慾淸心爲上策
寡慾則不妄交合積氣儲精待時而動故能有子凡心有所動卽是慾心主血而藏神腎主精而藏志心神外馳則腎志內亂其於交會之際殊無靜一淸寧之氣所泄之物同歸腐濁而已安能發育長養於其間哉慾寡神完不惟多子抑亦多壽故養生莫善於寡慾
服藥陰陽貴得宜
若見命門脈微細或絶陽事痿弱法當補陽若見命門脈洪大鼓擊陽事堅擧是爲相火妄動法當滋陰若或腎脈浮大芤緊遺精尿血法當補陰若帶洪數兼以瀉火若見腎脈微甚欲絶別無相火爲病法當陰陽雙補陽脫痿弱精冷而薄或來慢不能直射子宮命脈微細者還少丹打老兒丸精淸淡者雀卵丸陽痿不擧命門脈虛欲脫者巨勝子丸壯陽丹腎氣欠旺來慢不能直射子宮者續嗣丹溫腎丸精漏無火者金鎻思仙丹陰虛有火者大造丸腎氣丸補陰丸虎潛丸四十以後縱有火動者只宜小兎絲子丸天門冬膏忌用知栢芍藥寒凉陰陽兩虛者八味丸二神交濟丹通用種子大補丸玄牝太極丸五子衍宗丸十子丸加味蒼朮膏何首烏丸
女宜鼓動微陽女金丹螽斯丸大小烏鷄丸調養經血四製香附丸七製香附丸十味香附丸墨附丸單醋附丸百子附歸丸琥珀調經丸加味養榮丸加味益母丸滋陰百補丸大造丸補陰丸
依證選用不可慕方名之美珍藥之異而先自傷根拔本亦不可過服熱藥以遺子患古云父呑剛劑子患熱淋且性燥多火男女皆然況造化之妙豈可專恃藥餌必也改過遷善懲忿窒慾人倫日用無所欺肆買賣交易不致刻剝自然德可動天生子必賢且壽勉之
養老附鬚髮
老人無非血液衰
兩腎中間白膜之內一點動氣大如筯頭鼓舞變化大闔周身薰蒸三焦消化水糓外禦六淫內當萬慮晝夜無停生老精血俱耗平居七竅反常啼號無淚笑如雨流鼻不嚏而出涕耳無聲而蟬鳴喫食口乾寐則涎溢溲不利而自遺便不通而或泄晝則對人瞌睡夜則獨臥惺惺此老人之病也
火動風痰百病摧
陽虛氣盛兩手脈大緊數飮食倍進臉紅神健雖時有煩渴膈熱大便閉結但以平和湯藥消解切不可用苦寒疎瀉
火證風證戰掉氣亂目直口噤筋急者通聖散痰證二陳湯三子養親湯淸氣化痰丸節齋化痰丸凡年老覺小水短少卽是病進宜却病延壽湯小便頻數者腎氣丸去澤瀉加茯神益智五味子大便燥者搜風順氣丸陰虛筋骨痿弱足膝無力者加味補陰丸
亦有脾虛多積滯
若是從來無虛陽之氣一向憊乏之人全在斟酌湯劑當加溫補調停饘粥以爲養治宜補中益氣湯橘半枳朮丸平胃散竹瀝枳朮丸
溫和丸散可扶培
任有外邪忌大汗吐下宜平和藥調之任是衰老不宜峻補古方固眞飮子神仙訓老丸遇仙益壽丹秤金丹七仙丹及諸虛門養性延年之藥皆可選用厭服藥者只宜食治詳前二卷
鬚屬少陽髮腎水精不上升白似灰
膽榮在鬚腎華在髮精氣上升則鬚潤而黑六八以後精華不能上升秋冬令行金削肺枯以致鬚髮焦槁如灰白色養生者宜預服補精血藥以防之染掠亦非上策
染鬚方用大烏龜一箇餓一二日將飯與肉骨果子煙火之食飼之三五月後夜間以漆盝盛之用薄竹片置盝縫口通氣外放鍾一盞盝內作熱龜在內旋轉不已自然撒尿緊急只用麻油煙薰鼻其尿卽出先用五倍子炆醋如膠若龜尿得一小鍾入五倍醋半鍾同入磁器內炆一滾卽止牛角罐收貯每用新筆略蘸搽鬚表上多用則面黑
又方炒五倍一兩銅末四分生食鹽生白礬白麫各二分爲末濃茶調膏搽鬚上俟鬚乾以手撚下
內服烏鬚膏胎髮靑鹽各四兩共入罐內封固火煆三炷香久冷定取出爲末用何首烏冬靑子九蒸九曬旱蓮草枸杞子生地當歸白茯苓各四兩人參一兩以水十碗煮汁五碗去渣熬膏將前二味入內攪勻分作幾小罐盛之每空心滾水酒調下三五茶匙因下血多而鬚髮易白者尤宜秤金丹亦妙
因吐衄失血多者瓊玉膏
因房室損精易白者還元丹還元秋石丸女貞丹有火者大造丸
因濕痰瘧痢等疾衰白單蒼朮膏加味蒼朮膏
皮膚肋骨有風痛痒者何首烏丸陽虛者却老烏鬚健陽丹延年益壽不老丹有火者八仙添壽丹是知烏鬚亦必因證用藥若不顧臟腑專務鬚髮而妄投丸散是剖腹而藏珠也噫
鬚髮脫落非因老內風血燥亦奇哉
年來髮落鬚長常也少壯有髮落或鬚亦落者腎枯火炎肺痿內風妄動故也腎氣丸單天門冬膏主之內風甚者栢葉煎單方用自己髮或胎髮童男女髮洗淨泥固煆過爲末空心酒下一二分兼烏鬚髮入補藥尤妙外用黑附子蔓荊子栢子仁等分爲末烏鷄脂搗勻瓦罐封固一月取出塗之卽生餘詳癩風條
外集卷五上
婦人門
經候
經病百端血滯枯
婦人以血爲主天眞氣隆壬癸水合腎氣全盛血脈流行常以三旬一見以象月盈則虧故曰月經經行與産後一般若其時餘血一點未淨或外被風寒及濕冷暑熱邪氣或內傷生冷七情鬰結爲痰爲瘀凝積於中曰血滯或經止後用力太過入房太甚及服食燥熱以致火動邪氣盛而津血衰曰血枯良方云經後被驚則血氣錯亂妄行逆於上則從口鼻而出逆於身則水血相搏變爲水腫恚怒則氣血逆於腰腿心腹背脇手足之間重痛經行則發過期則止怒極傷肝則有眩暈嘔血瘰癧血風瘡瘍等病加之經血滲漏於其間遂成竅穴生瘡淋瀝不斷濕熱相搏遂爲崩帶血結於內變爲癥瘕凡此變證百出不過血滯與枯而已但血滯亦有虛熱血枯亦有虛熱故重則經閉不通以滯枯分言輕則經水不調止言虛與熱而已
滯宜破血枯補虛
血滯經閉宜破者原因飮食熱毒或暴怒凝瘀積痰直須大黃乾漆之類推陳致新俾舊血消而新血生也若氣旺血枯起於勞役憂思却宜溫和滋補或兼有痰火濕熱尤宜淸之凉之每以肉桂爲佐者熱則血行也但不可純服峻藥以虧陰道至於耗氣益血之說雖女科要法但血爲氣配氣熱則熱氣寒則寒氣升則升氣降則降氣行則行氣滯則滯如果鬱火氣盛於血者方可單香附丸散抑氣散常加木香檳榔　枳殼以開鬱行氣若氣亂則調氣冷則溫氣虛則補男女一般陽生則陰自長氣衰則血亦涸豈可專耗其氣耶論者多泥　叔和血旺氣衰不知叔和論肝肺二脈則宜肝旺於肺其實　氣血平和有孕故繼曰兩臟通和但婦人見偏性鄙婢妾志不得伸鬱怒無時不起故香附爲女人仙藥經曰邪氣盛則實正氣奪則虛可不悟諸
滯因外感傷冷鬱
經行登厠風寒入內以致凝澁者小溫經湯經行適來或得寒熱就閉不通或寒或暑俱謂之熱入血室小柴胡湯加生地或黃芩芍藥湯加生地經行過飡生冷或外被冷濕以致瘀血凝結者五積散去麻黃加牡丹皮紅花七情心氣鬱結不行者分心氣飮去羌活半夏桑皮靑皮加川芎當歸香附莪朮玄胡索有火者更加黃芩或小調經散單香附丸
也有盛實欠宣疎
氣血盛實經絡遏閉或時挾痰者單大黃膏或馬鞭草取汁熬膏爲丸或燒存性紅花當歸煎湯下
枯傷勞食或作泄
內傷飮食勞倦損傷脾胃氣弱體倦發熱腹痛腸鳴飮食減少而不生血者補中益氣湯加川芎生地天花粉有腸鳴月水不來者病在胃胃虛不生血氣宜單厚朴五錢空心水煎或單蒼朮膏水泄少食者升陽益胃湯無泄少食者二陳湯加白朮黃芪便製香附當歸芍藥牡丹皮麥門冬山査麥芽因飮食積者更加莪朮枳殼
濕痰胃熱分胖臒
濕痰粘住血海地位經閉者導痰湯加川芎黃連不可服地黃泥膈故也如用須姜汁炒過胃熱消渴善食漸瘦津液爲熱燥渴者宜瀉胃熱四物湯合調胃承氣湯名玉燭散再合凉膈散名三和散輕者小柴胡湯合四物湯去人參半夏加天花粉素虛形瘦口燥善食厚味鬱爲痰火有潮者逍遙散加黃芩無潮者四物湯加桃仁紅花或加味養榮丸大槪肥人多氣弱有濕痰瘦人多血怯有火
脫血入房胞氣竭
少年大脫血或醉後入房氣竭肝傷月事衰少者烏賊丸
或多産育過勞劬
墮胎及多産育傷血或誤服汗下尅伐之藥以致血衰氣乏不行者十全大補湯
不通大槪只如此
虛熱痰氣四證而已不調亦大相同隨證調治飮食調和自然血氣流通更有凝滯然後可用紅花當歸散紫葳散通經丸導經丸之類虛者只用當歸散以通之通後又須養血益陰使津液流通苟不務氣血充和而惟以毒藥攻逼是求千金於乞丐必死而後已以上言經水不通以下言經水不調
不調前後色何如
以期言之對期者性和血足易來或只差一二日者亦不爲害以色言之心主血陰從陽故以色紅爲正雖不對期而色正者易調
後期來少血不足
後期三五日者爲血虛四物湯加參芪白朮陳皮升麻瘦人只是血少四物湯倍歸地少加桃仁紅花肥人多痰二陳湯加南星蒼朮滑石芎歸香附來少色和者四物湯點滴欲閉潮煩脈數者四物湯去芎地加澤蘭葉三倍甘草少許十味香附丸內寒血澁來少或日少五六日以上者四物湯加桃仁紅花牡丹皮葵花
先期來多血有餘
先期三五日者爲血熱四物湯加芩連肥人加痰藥先十數日者血氣俱熱也四物湯加黃芩柴胡香附肥人淸海蒼莎丸加黃連白朮來多或日多五六日以上者內熱血散也四物湯加芩朮瘦人有火者固經丸肥人多痰者淸海蒼莎丸
或前或後氣血亂
或前或後或多或少或逾月不至或一月再至當歸散調經散單丹參散
淋瀝不斷邪未疎
時行時止淋瀝不斷腹中作痛乃寒熱邪氣客於胞中留滯血海外疼也如有積下痢不定有所去則愈臍下逆氣上攻胸膈欲嘔者桃仁散或用當歸四錢乾漆三錢蜜丸服如腰臍腹痛者牛膝散或行或止心痛者失笑散經水適來適斷往來寒熱者先服小柴胡湯加地黃後以四物湯和之有月事頻數者四物湯倍芍藥加黃芪有經行不止者四物湯加地楡阿膠荊芥熱者倍黃芩或呑固經丸
風熱色紫甚則黑淡因痰滯濕糢糊
色紫者風也黑者熱甚也淡白者虛也或挾痰停水以混之也如煙塵水如屋漏水如豆汁或帶黃混濁糢糊者濕痰也成塊作片色不變者氣滯也或風冷承之也色變紫黑者血熱也大槪紫者四物湯加防風白芷荊芥黑者四物湯加芩連香附淡白者古芎歸湯加參芪白芍香附有痰者二陳湯加芎歸如煙塵者二陳湯加秦艽防風蒼朮如豆汁者四物湯加芩連成塊者四物湯加香附玄胡索枳殼陳皮隨證選用通用琥珀調經丸百子附歸丸墨附丸
外證潮熱內腹痛
月水循環纖痾不作而有子若兼潮疼重則加之咳血汗嘔或瀉有潮汗則血愈消耗有咳嘔則氣往上行瀉則津偏於後疼則積結於中是以必先去病而後可以滋血調經就中潮熱疼痛尤爲婦女常病蓋血滯積入骨髓便爲骨蒸血滯積瘀於中與日生新血相搏則爲疼痛血枯不能滋養百骸則蒸熱於外血枯胞絡火盛或挾痰氣食積寒冷外邪則爲疼痛潮熱有時爲內傷爲虛無時爲外感爲實虛者大溫經湯熱者四物湯加柴芩經閉者滋血湯骨蒸者大胡連丸大烏鷄丸五心潮者四物湯加黃連胡黃連無汗者茯苓補心湯有肝者逍遙散經前潮者血虛有滯逍遙散加牡丹皮桃仁玄胡索經後潮者血虛有熱逍遙散去柴胡換地骨皮加生地便炒黃芩此方能加減退熱聖藥有咳加桑白皮貝母桔梗知母麥門冬咳血加生地山梔牡丹皮嘔吐加陳皮半夏旋覆花嘈雜加姜炒黃連或芩連二陳湯尋常潮熱者腎氣丸大造丸或四物湯料加便炒黃芩各一兩四製香附　一斤蜜丸服
痛滯經前虛後呼
此言腹痛也經事欲行臍腹絞痛者爲血滯四物湯料四錢加玄胡索苦練木香㯽榔各一兩痛甚者萬痛丸經水臨行時痛者爲氣滯烏藥湯氣滯血瘀者大玄胡索散或四物湯加桃仁紅花莪朮玄胡索香附木香發熱加柴芩經水將來陣痛陣止者爲血實四物湯加玄胡索木香黃連香附腿腹痛者內補當歸丸經水將行被風冷相搏繞臍㾄痛者乃寒氣客於血室大溫經湯桂枝桃仁湯經水日來時痛者四物湯加陳皮玄胡索牡丹皮甘草經後痛者爲血虛八物湯小烏鷄丸歷年血寒積結胞門嘔吐涎唾臍脇疝痛陰冷徹引腰脊而痛者酒煮當歸丸大溫經湯通用交加地黃丸滋陰百補丸七製香附丸
水腫經前血腫後
經水斷而後腫名曰血分乃瘀血化水閉塞胞門比水腫更難治但能調其經則水自消小調經散葶歸丸先浮腫而後經水不通名曰水分乃脾不能制血與水幷浮肌肉爲之虛腫紅礬丸通用腎氣丸水分君澤瀉加防己葶藶木通血分君牡丹皮加牛膝紅花有經閉脚腫者桑皮散
血風身痛痺皮膚
血風乃氣血虛而襲風冷身體歷節痛者大芎藭散麒麟竭丸趁通散血風丸經閉身痛溺澁陰虛濕熱甚也四物湯加蒼朮陳皮牛膝甘草水煎頻服間用蒼莎丸加蒼耳白芍經先期者蒼莎丸加蒼耳白芍龜板金毛狗脊經後期者逍遙散皮膚搔痒者四物湯加荊芥或古烏荊丸肌肉頑麻者烏頭丸上攻頭目暈倒者單蒼耳散頭項脊痛者柴胡調經湯頭身痛寒熱咳嗽怔悸一切雜證人參荊芥散素虛者女金丹史國公浸酒方胎前産後皆同
養胃通心眞要法
經曰二陽之病發心脾蓋衝爲血海任主胞胎二脈起於胞內爲經絡之海與手太陽小腸手少陰心爲表裏主上爲乳汁下爲月水月水乃經絡之餘衝任氣盛則血依時而下憂思耗傷心血以致火炎血不歸肝而出納之用已竭母令子虛脾亦不磨而食少食少則肺金失養水絶生化之源而經閉不調治者須知心爲氣血之主心氣鬱結者宜調心血通心經而血自行脾胃爲氣血之運飮食勞倦損其中氣以血少不行或行之間斷者只宜平胃散四君子湯之類補養脾胃而氣血自生自運乃標本兼治法之良者也
室女扶陰抑寡居
女子十四衝任盛而月事下必近二十方可匹配可見陰氣之難成也或恣食鹹酸煎炒熱燥以致氣血上壅不通者紅花當歸散紫葳散單大黃膏如逾年未嫁或年未及而思男思傷心血火炎脾虧肺爍腎枯而血閉成勞者十分難治宜四物湯加黃芩柴胡或逍遙散加山梔芩連以養血凉血降火或腎氣丸加子芩紅花養陰栢子丸亦好因怒逆者四製香附丸加黃芩生地因驚者抱膽丸經絶不通者瓦松散寡婦鬱悶百端或慕夫不能頓忘或門戶不能支持或望子孫昌盛心火無時不起加之飮食厚味遂成痰火其證惡風體倦乍寒乍熱面赤心煩或時自汗肝脈弦長當抑肝之陰氣柴胡抑肝湯抑陰地黃丸越麯丸如貧苦淡食者四製香附丸主之有每日上午神思昏憒怕見明處惡聞人語至午後方可及頭昏腹痛驚惕稍涉勞動與月經來時其證尤劇此不得遂志之故也宜淸神養榮四物湯加人參茯神陳皮柴胡羌活甘草香附有與鬼交通者由神不守舍或時獨笑或泣脈　遲伏或如雀啄不知度數顏色不變者宜茯神羌活蔓荊子防風　薏苡仁黃芪五味子麥門冬石菖蒲黃芩甘草水煎服
崩漏
崩漏有虛亦有熱熱則流通虛溜泄
血熱則流虛則溜凡非時血行淋瀝不已謂之漏下忽然暴下若山崩然謂之崩中有五色以應五臟
虛多房勞挾火邪
經行犯房及勞役過度損傷衝任氣血俱虛不能制約經血忽然暴下宜大補氣血大溫經湯氣虛者四物湯加參芪血虛者四物湯加膠艾炒乾姜久不止者百子附歸丸墨附丸虛寒臍腹冷痛者伏龍肝散一切虛證內灸散虛火凉血地黃湯生地芩連湯補陰丸久者當歸龍骨丸大小烏鷄丸
熱只飮食不調節
有因膏粱厚味以致脾濕下流於腎與相火合爲濕熱迫經下漏其色紫黑腐臭宜解毒四物湯凉血地黃湯膠艾四物湯加黃芩或單芩心丸四物坎離丸固經丸有因飮食失節火承脾胃下陷顏容似無病者外見脾困倦煩熱不臥等證經水不時暴至或適來適斷只宜擧養脾胃加以鎭墜心火之藥補陰瀉陽自止升陽調經湯升陽擧經湯
或因四氣苦相侵
子宮爲四氣相搏則血亦難停大槪風冷搏動者五積散去麻黃入醋煎服或不換金正氣散加川芎官桂或四物湯加荊芥寒冷所承及年老久崩者伏龍肝散加附子鹿茸阿膠蒲黃糯米糊丸服暑月單芩心丸或益元散加百草霜濕者升陽除濕湯
或爲悲憂心痛切
悲哀甚則胞絡絶胞絡絶則陽氣內動發則心下崩數溲血也宜備金散四製香附丸烏藥湯古橘歸丸憂鬱因先富後貧先順後逆心事不足鬱火旺於血脈之中宜四物湯加香附白朮各一錢地楡黃芪人參各五分升麻二分甚者加棕櫚灰酒調服心痛甚者名殺血心痛小産後血過多心痛者亦同用烏賊魚墨炒爲末醋湯調服
勢急須宜止且行
經曰陰搏陽謂之崩言屬熱者多也崩乃經血錯亂不循故道淖溢妄行遽止便有積瘀凝成窠臼不止又恐昏暈必先服五靈脂末一錢其性能行能止然後分虛熱用調和氣血之藥一二貼後再服單五靈脂散去故生新如更不止烏紗帽散十灰散古黑神散單夏枯草膏有火者固經丸虛者女金丹
養胃安心還舊血
血崩止後宜四物湯加炒乾姜調之氣弱加參芪有鬱加香附挾火加芩連少許更服二宜丸四物湯以還舊血免致孤陽防其再發如脾胃氣弱者補中益氣湯心神不安者寧神膏滋陰寧神湯此疾有心血不足者有心火亢甚者若不早治變爲白濁白淫血枯發熱不可治矣
帶下
帶下赤白皆濕熱臍腹痛甚濕熱結
經曰小腹寃熱溲出白液寃者濕熱屈抑凝滯結於任脈自胞上而過帶脈出於大小腸之分淋瀝以下故曰帶下赤屬血白屬氣其證頭昏目眩口苦舌乾咽嗌大便或閉或溏小便澁皆熱證也如赤白痢濁一般但不痛耳間有痛者濕熱怫鬱甚則肚腹引痛婦人服食燥熱性行乖戾以致肝旺脾虧而生濕熱熱則流通古人有用導水丸下之繼以淡劑滲之或苦練丸大玄胡索散調之如臍腹痛者暫以辛溫開導如大溫經湯補經固眞湯龜栢姜梔丸是也
熱多瘦婦必潮煩
瘦人多熱脈數外證潮煩乃陰虛火盛也芩栢樗皮丸帶不止者用地骨皮一兩生地五兩酒十盞煎至三盞分三次服或白芷散單益母丸白帶兼痛風者二陳湯加蒼栢南星牛膝川芎兼頭風鼻涕者蒼栢辛芎散兼七情者側栢樗皮丸
濕勝肥黃痰作孽
肥人多濕身黃脾緩陰戶如氷或痛白帶升陽燥濕湯四物固眞丹四炒固眞丹濕痰流下滲入膀胱宜二陳湯加二朮升麻柴胡或蒼栢樗皮丸如結痰白帶淋瀝不已者先以小胃丹半飢半飽津液下數丸候鬱積開服芩朮芍葵丸通用五苓散合四物湯或單樗白皮炒爲末酒糊丸血虛加四物湯氣虛加參朮陳皮火動加黃栢滑久加龍骨赤石脂性燥加黃連腹痛加乾姜
間有虛寒帶臭腥陰中冷痛何曾歇
虛因月水淋瀝不已或崩中暴下或産後去血過多以致陰虧陽竭榮氣不升經脈凝泣衛氣下陷精氣累滯於下焦蘊積而成白滑如涕下流腥臭者黃芪建中湯去桂加當歸水煎呑苦練丸久不止臍腹引陰冷痛者東垣固眞丸虛中有火者補經固眞湯大烏鷄丸常用氣虛四君子湯血虛四物湯有火加黃栢有寒加桂附寒始因亡血復亡其陽陽氣虛極帶下腥臭多悲不樂附桂湯腹痛陰冷者四物湯加桂附常用酒煮當歸丸小烏鷄丸螽斯丸琥珀調經丸
外感風邪傳各經
風邪入於胞門或中經脈流傳臟腑若傷肝經靑如泥色心經赤如紅津肺經白形如涕脾經黃如爛瓜腎經黑如衄血宜胃風湯或五積散去麻黃主之通用單地楡散
一種白淫思慮切
思想無窮所願不得意淫於外入房太甚發爲筋痿久爲白淫謂白物淫如白精之狀不可誤作白帶過服熱藥又有日夜流津如淸米泔或如癡黐膠者謂之白崩與白淫大同多憂思過度所致誠難治療宜平補鎭心丹因思傷脾胃者四七湯下白丸子或歸脾湯痞悶少食者沈香降氣湯因勞傷腎氣心腎不交者金鎻正元丹小兎絲子丸威喜丸硫苓丸
室女胎産法相同
室女經水初下一時驚悸或浴以冷水或當風取凉故經水止而卽患帶下宜琥珀朱砂丸孕婦帶下全是濕熱宜芩朮樗皮丸平時陰陽過多及産後亡血下虛風邪承虛入於胞絡宜煖宮丸加姜附吳萸或黃芪建中湯去桂加當歸水煎呑苦練丸
補衛調脾循故轍
凡崩中帶下或用升提如升陽調經湯或用收澁如伏龍肝散白芷散然暫止而終不止者蓋衛司開闔而爲榮血之主脾胃爲血海水液之會衛氣與胃氣俱虛則血液無所約制是以古方有用桂枝湯加附子以固衛氣者四君子湯加草菓丁香木香以燥水健脾者或用理中湯加陳皮半夏或單半夏丸用芎歸煎湯下或補中益氣湯平胃散皆補衛厚脾使氣血自循故轍而不專於收澁以刼奪之也
癥瘕與男子積聚條參看積聚條參照
癥瘕冷熱都是瘀或因食積或鬱怒
癥者堅而不移瘕者堅而能移七癥八瘕經亦不詳雖有蛇蛟鱉肉髮蝨米等名偶因食物相感假血而成形耳瘕比癥稍輕其爲病所以異於男子者皆由産後及經水行時或飮食生冷以致脾虛與臟氣相結或七情氣鬱生痰皆必挾瘀血而後成形要知癥瘕痃癖石瘕腸覃　食癥血癥食瘕血瘕種種不一盡皆痞塊之異名耳經云大腸移熱於小腸小腸移熱於大腸兩熱相搏則血溢而爲伏瘕月事不利以此推之癥瘕皆有熱者蓋瘀血亦有熱燥逼成況陽氣怒火蘊聚飮食濕熱拂鬱結成未可專以寒冷論也大槪虛冷者內灸散琥珀丸溫白丸熱者消塊丸連蘿丸外貼三聖膏神效阿魏散久不愈者猪肝丸辰砂一粒丹神聖代鍼散瘀血四物湯加桃仁韭汁甚者加蜀葵根入玄明粉下之或桂枝桃仁湯外以韭菜搗餠熨痛處或萬痛丸桃奴散食積三稜煎保和丸紅丸子虛者白朮膏補中益氣湯熱者大承氣湯加黃連芍藥川芎乾姜甘草或單黃連丸小調中湯加貝母姜汁糊丸服鬱氣白葱散蟠葱散七製香附丸當歸龍薈丸痰飮潤下丸或二陳湯加香附枳殼桔梗痰瘀食積者白芥丸海石丸
腹痛經閉如懷胎面黃寒熱夢無數
癥瘕得冷則發腹痛支滿胸脇腰背相引四肢疼痛月事不調如懷胎之狀邪氣甚盛令人恍惚夜多異夢寒熱往來四肢不擧陰中生瘡甚者小便淋瀝或兼帶下小腹重痛面色黃黑入於子臟則絶産入於胞絡則經閉宜人參荊芥散小溫經湯逍遙散通經丸古斑玄丸選用血與氣倂心腹痛連腰脇背膂甚則搐搦經候不調謂之血氣玄胡索散手拈散失笑散單乾漆丸數證因痰瘀氣積者與上諸方通用
痃癖病治頗相同
痃者在腹內近臍左右各有一條筋脈急痛如臂如指如弦之狀名曰痃癖者偏僻在兩肋之間有時而痛名曰癖皆陰陽不和飮食停滯冷氣相搏而成亦得冷則發
腹脹不食亦可懼
紅丸子猪肝丸小烏鷄丸葱白散
腸覃可按血自通
腸覃乃寒氣客於大腸與胃相搏大腸爲肺傳送肺主氣氣得熱則行得冷則凝凝則淸氣散而濁氣結而爲瘕覃延日久不已瘜肉乃生始如鷄卵久如懷胎按之堅推之移月事時下或多或少氣病而血未病也宜二陳湯加香附以開之或香粉丸
石疝塞胞經無路
女子癥瘕疝氣發則腹痛逆氣上衝乃胞中傷損瘀血結成久則堅硬如石塞於子門大如懷胎月事不下乃先感寒氣而後血壅不流所致血瘕石磏丸氣血瘕散聚湯疝瘕麝香丹古硝黃膏石瘕見晛丹主之或通經丸加紅花尤妙
血蠱氣蠱堅如石水蠱腫滿俱難治
蠱者三蟲聚而食血之象卽癥瘕之甚者肚腹急硬如石腫滿如水乃瘀結胞門或産後爲水與血搏通用四香散千金桃仁煎內消散蝦蟆煮肚法抱甕丸黃米丸單腹蠱脹者大腹皮飮救之詳男科腫脹類
調氣破血漸消除虛者還宜補脾胃
善治癥瘕者調其氣而破其血消其食而豁其痰衰其太半而止不可猛攻峻施以傷元氣寧扶脾正氣待其自化此開鬱正元散之由名也愈後宜大小烏鷄丸八珍湯交加散交加地黃丸調之凡攻擊之藥病重病受病輕胃氣受之而傷矣或云待塊消盡而後補養則胃氣之存也幾希
胎前　胎動胎漏惡阻子煩子懸子癎子淋子瘖
胎前淸熱與養血
婦人無病月事時下乃能受孕氣血充實則可保十月分娩子母無虞若衝任不充偶然受孕氣血不足榮養其胎宜預服八珍湯補養氣血以防之免其墜墮或原有熱而後受孕或孕後挾熱及七情勞役動火輕則胎動不安重則遇三五七陽月必墮火能消物故也宜安胎丸常服以淸其熱熱淸則血循經而不妄行所以養胎也諺云胎前不宜熱良有以哉
月分依經善調燮
各經氣血多少虛實不調則胎孕不安依經調之免墮胎患大忌男女交合
一足厥陰二少陽
夫人之有生也母之血室方開父之精潮適至陰幕旣翕如布袋絞紐而精血承冲氣自然旋轉不息如蜣螂之瀼糞呑啖含受成一團圓璇璣九日一息不停然後陰陽大定玄黃相包外似纏絲瑪瑙其中自然虛成一竅空洞虛圓與鷄子黃中一穴相似而團圓之外氣自凝結爲胞衣初薄漸厚如彼米飮豆漿面上自結一皮中竅日生從無入有精血日化從有入無九日之後次九又九凡二十七日卽成一月之數竅自然凝成一粒如露珠然乃太極動而生陽天一生水謂之胚足厥陰脈所主也此月經閉無潮無痛飮食稍異平日不可觸犯及輕率服藥又三九二十七日卽二月數此露珠變成赤色如桃花瓣子乃太極靜而主陰地二生火謂之腪足少陽脈所主也此月腹中或動或不動猶可狐疑若吐逆思酸名曰惡阻有孕明矣或偏嗜一物乃一臟之虛如愛酸物乃肝臟止能養胎而虛也二三箇月間忽心腹痛不安者用當歸三錢阿膠甘草各二錢葱四莖煎服
三四胞絡三焦訣
又三九二十七日卽　三月數百日間變成男女形影如淸鼻涕中有白絨相似以成人形鼻與雌雄二器先就分明其諸全體隱然可悉斯謂之胎乃太極之乾道成男坤道成女手厥陰脈相火所主胎最易動古芩朮湯或爲丸頻服最妙如無惡阻等證胎有可疑者用驗胎法以川芎爲末一錢五更艾湯調服服後腹中不覺動者則爲經病如覺微動者則爲有孕或因驚恐墜墮胎氣不和轉動不能臍腹疼痛者溫酒調下二錢加當歸尤妙如胎不安及腰背痛不可忍者古杜續丸四月男女已分始受水精以成血脈形像具六腑順成手少陽脈所主多心腹膨脹飮食難消甚者用平胃散換白朮加香附烏藥大腹皮如因驚怒動胎下墜小腹痛引腰脇小便疼痛下血者安胎當歸湯四五箇月忽心腹㽲痛者用大棗十四枚炒黑鹽一錢燒赤爲末取一撮酒調服之立愈
五脾六胃七肺金
五月始受火精以成陰陽之氣筋骨四肢已成毛髮始生足太陰脈所主六月始受金精以成筋口目皆成足陽明脈所主五六月胎不安者安胎飮固胎飮選用七月始受木精以成骨皮毛已成遊其魂能動左手手太陰脈所主如胎氣不安常處者亦名阻病宜旋覆花散
八手陽明成竅穴
八月始受土精以成皮膚形骸漸長九竅皆成遊其魄能動右手手陽明脈所主如胎不安者單砂仁略炒爲末米飮下止痛行氣甚捷但非八九箇月內不可多服如胎肥大者束胎丸
九腎十膀神氣完
九月始受石精以成皮毛百節畢備三轉其身足少陰脈所主
十月受氣足五臟六腑齊通納天地氣於丹田使關節人神皆備足太陽脈所主惟手少陰太陽經無所專主者以君主之官無爲而已此兩月素難産者達生散素肥盛及奉養安逸太過者枳甘散素怯弱者益氣救生散
半産須防三七月
半産多在三五箇月及七箇月內若前次三箇月而墮則下次必如期復然凡半産後須多服養氣血固胎元之藥以補其虛損下次有胎先於兩箇月半後卽服淸熱安胎藥數貼以防三月之墮至四箇半月後再服八九貼防過五月又至六箇半月後再服五七貼以防七月及至九箇月可保無虞
間有感傷幷雜證
姙孕傷寒詳見三卷尋常感風咳嗽頭痛發熱參蘇飮去半夏熱服令肌體微潤而已風熱甚者雙解散去硝黃麻黃石羔感寒胸滿欲嘔苦腹滿痛大便淸者大正氣散去半夏加吳萸阿膠感暑眩冒煩渴尿赤驚惕嘔吐臍下苦急者香茹散合古芩朮湯或十味香茹散感濕腹脹身重者平胃散泄者三白湯加砂仁厚朴蒼朮內熱加黃芩內傷七情氣滯不行者紫蘇飮內傷勞役以致小腹常墜甚則子宮墜出者氣陷也補中益氣湯如因房勞者八物湯加酒炒黃芪爲君防風升麻爲使內傷飮食胸脇滿痛者平胃散換白朮加山査麥芽黃連內傷姜椒熱酒腥膻灸煿以致胎熱令母兩目失明頭痛顋腫項强者消風散或四物湯加芩連荊防內傷生冷氷血或外又感寒以致胎冷不轉臍腹絞痛腸鳴泄瀉者宜從權以理中湯之劑治之泄甚加木香訶子陳皮白芍粟米中病卽止因感傷以致胎虛寒者八物湯加吳萸阿膠病原謂風冷傷於子臟而墮者此類間亦有之非常法也雜病與男子一同但孕婦服藥禁忌不犯則不動胎如子瘧熱多淸脾飮去半夏寒多人參養胃湯去半夏久不愈者勝金丹截之胎痢熱者古芩朮湯黃芩湯虛者胃風湯香連丸傷冷瘧痢交作者醒脾飮子胎驚心中怔忡睡臥不寧熱者朱砂安神丸虛者定志丸餘可類推
調治須知三禁法
婦人天癸未行屬小陽天癸已行屬厥陰天癸已絶屬太陰胎産之病治厥陰經者是祖化之源也治無犯胃氣及上二焦爲三禁不可汗下利小便是也汗則痞滿下則傷脾利小便則亡津液舊以四物湯爲主如傷寒各經加減法例莫若外感時氣從四物湯合小柴胡湯陰證四物湯合理中湯古芩朮湯傷寒最妙雜病四物湯四君子湯二陳湯加減間有服毒藥而不致胎動者乃病邪重胎元實也豈可視爲常法且陰陽和而後有胎凡胎家有病亦不必太攻也經曰婦人重身毒之有故無殞然衰其太半而止如陰陽調和者不可妄服藥餌三五月前一毫辛散滑利禁用七八月間倘有秘結乃敢滑利又當審其素慣墮胎及難産而斟酌之
胎動心腹腰作疼甚則下血如經行或因七情氣不順或因外感風寒凝
受胎不堅或因驚恐或因喜怒不常或因衝任二經原挾風寒而受胎或因登厠風冷攻入陰戶以致胎動而母心腹作痛甚則腰痛下血當安胎而母自定胎動因七情氣逆心腹脹滿疼痛者紫蘇飮因外感發熱頭痛嘔逆胸脇脹滿者安胎飮加柴胡大腹皮氣血虛者安胎飮倍參朮虛熱者固胎飮腹痛服安胎藥不止者須辨寒熱虛實寒者理中湯加砂仁香附熱者黃芩湯血虛胎痛者四物湯或平胃散加蘇鹽煎湯呑二宜丸氣虛痛者四君子湯加芍藥當歸氣實心腹脹痛者用香附枳殼等分爲末空心白湯下心痛寒者艾葉小茴川練等分空心水煎或草豆蔲丸熱者二陳湯去半夏加山梔黃芩心腹痛素有冷氣腹痛衝心如刀刺者四物湯去地黃加茯苓厚朴人參吳萸桔梗枳殼甘草水煎服心腹大痛氣欲絶者古芎歸湯加茯苓厚朴等分水煎服單方用鯉魚如食治入大棗十四枚炒鹽一錢酒少許煮汁飮之不飮酒者用鯉魚和粳米姜葱煮粥十日一食善能護胎長胎腰痛最爲緊急酸痛者必欲産也因七情者紫蘇飮加杜冲續斷因閃剉者　用破故紙二錢爲末胡桃肉一箇硏勻空心酒調服素虛痛者靑娥丸腰痛如折不能轉側者用鹿角五錢火煆酒淬再煆再淬以碎爲度硏末酒調服胎動下血者膠艾芎歸湯或加砂仁秦艽卷栢桑螵蛸桑寄生杜冲下血腹痛難忍或下黃汁如漆如豆汁者用野苧根金銀花根各五錢水酒各一盞煎服下血産門痛者用單黃連末一錢酒調服
或因母病或壓墜
有因母病以致胎動者但治母病而胎自安矣如母有宿疾而胎不旺者長胎白朮丸有羸瘦挾痰氣血枯竭胎終不可保者用牛膝四分瞿麥桂心蟹瓜各二分爲末空心溫酒調服下之免害其分娩又用紅酒麯五兩漬酒十盞煎二沸去渣分五服隔宿勿食次早再服其子如糜令母肥盛無疾或麥芽神麯煎服尋常古芎歸湯最妙孕婦或從高墜下重物所壓觸動胎元心腹痛甚下血者用砂仁略炒勿焦爲末熱酒鹽湯艾湯皆可調服覺腹中熱其胎卽安胎家無所不治功同芩朮如去血過多者古芎歸湯加膠艾
健脾養血總安寧
通用古芩朮湯加阿膠風邪加生姜豆豉寒加葱白或乾生姜少許熱加天花粉寒熱加柴胡項强加葱白濕熱腹痛加白芍腹脹加厚朴下血加艾葉地楡腰痛加杜冲驚悸加黃連煩渴加麥門冬烏梅思慮過加茯神痰嘔加旋覆花半夏麯勞役加黃芪氣喘去白朮加香附便燥加麻子仁素慣難産加枳殼蘇葉素慣墮胎加杜冲素血虛加芎歸此安胎之聖藥也凡卒有所下急則一日三五服緩則五日十日一服常服安胎易産所生男女又無胎毒蓋姙孕脾土運化遲滯則生濕濕則生熱故用黃芩淸熱以養血白朮健脾以燥濕安胎丸金匱當歸散加味養榮丸皆此方而推之也
胎漏下血腹不痛
心腹痛而下血者爲胎動不痛者爲胎漏
血多爲熱少爲虛
熱者下血必多內熱作渴者四物湯加白朮芩連益母草或金匱當歸散加味養榮丸血黑成片者三補丸加香附白芍血虛來少者古膠艾湯或合四物湯長胎白朮丸氣虛者四君子湯加黃芩阿膠因勞役感寒以致氣虛下血欲墜者芎歸補中湯或下血如月信以致胞乾子母俱損者用熟地炒乾姜各二錢爲末米飮調服
惟有犯房難救止
胎漏亦有肥盛婦人月水當來者或因登厠風攻陰戶者雖不服藥亦或無恙但作胎漏遽用澁藥治之反墮惟犯房下血者乃眞漏胎也八物湯加膠艾救之
偶然尿血莫糢糊
尿血自尿門下血胎漏自人門下血姙娠尿血屬胞熱者多四物湯加山梔髮灰單苦蕒菜飮亦妙因暑者益元散加升麻煎湯下稍虛者膠艾四物湯久者用龍骨一錢蒲黃五錢爲末酒調服
惡心阻食名惡阻
或大吐或時吐淸水惡聞食臭由子宮經絡絡於胃口故逢食氣引動精氣衝上必食吐盡而後精氣乃安亦有悞交合而子宮穢盛者過百日則愈
瘦人多熱肥人痰
二陳湯加竹茹生姜熱加芩連因怒者單黃連丸茯苓煎湯下
亦有無陰幷氣弱
無陰則嘔者左脈必弱頭疼全不入食者八物湯合二陳湯加枳梗氣弱者四君子湯加陳皮麥門冬厚朴竹茹日久水漿不入口吐淸水者竝加丁香惡聞食氣多臥少起者旋覆花散
或因胎動別證兼
三四箇月病惡阻者多因胎動不安或兼腰腹疼痛者保胎飮兼瘧痢口中無味及曾傷風冷者醒脾飮子兼傷食者二陳湯加砂仁香附或單白朮爲丸或單砂仁爲末米飮下甚者紅丸子極效
子煩躁悶亂心神火盛尅肺好生嗔
姙孕心煩躁悶謂之子煩多受胎四五箇月間相火用事或應天令五六月間君火大行俱能承肺以致煩躁胎動不安大抵相火盛者單知母爲末蜜丸芡實大每三丸酒下日月未足欲産及難産者亦效君火盛者單黃連丸心神不安者朱砂安神丸煩甚恐傷胎者罩胎散切不可以虛煩藥治
或有停痰胸膈滯亦令煩躁不宜人
或有停痰積飮滯於胸膈之間亦令煩躁胎動不安者用　茯苓防風麥門冬黃芩等分竹葉減半水煎入竹瀝調服
子懸心腹脹滿痛胎氣湊心相火閧
姙孕四五箇月以來相火養胎以致胎熱氣逆湊心胸膈脹滿疼痛謂之子懸宜紫蘇飮有鬱心腹脹滿甚者加莪朮及丁香少許不食者古芩朮湯倍白朮加芍藥
甚則悶絶欲傷人
火盛極一時心氣悶絶而死紫蘇飮連進救之
誤藥子死不能動
此證兩尺脈絶者有誤服動胎藥子死腹中則增寒手指脣爪俱靑全以舌爲證驗古芎歸湯救之
胎水遍身虛腫浮
姙孕經血閉以養胎胎中挾水濕與血相搏濕氣流溢故令面目肢體遍身浮腫名曰胎水又曰子腫多五六箇月有之原因煩渴引飮太過或泄瀉損傷脾胃脾虛不能制水血化爲水所制宜五皮散倍加白朮爲君氣喘小便不利者防己散濕熱盛者單山梔炒爲末米飮調服或單山梔丸
腹大異常亦堪憂
姙孕五六箇月腹大異常高過心胸氣逆不安胎中蓄水所致若不早治必然其子手足軟短形體殘疾或生下卽死子母難保宜鯉魚湯服至腫消水散爲度仍常煮鯉魚粥食之
又有脚腫或出水胞漿大盛故下流
姙孕七八箇月以來兩脚浮腫頭面不腫乃胞漿水濕下流微腫者易産名曰皺脚腫甚者平胃散加木瓜挾外感者㯽蘇散自脚面腫至膝腿喘悶妨食甚至足指間有黃水出者謂之子氣宜天仙藤散如脚腰腫者腎著湯手脚腫者用赤小豆桑白皮等分水煎服重者加商陸
姙孕中風名子癎只因體薄受風寒發則口噤痰涎壅有時昏暈胎難安
體虛受風而傷太陽之經絡後復遇風寒相搏發則口噤背强痰涎壅盛昏暈不識人時醒時作謂之兒暈又曰子癎又曰痓甚則角弓反張小續命湯立愈重者羚羊角湯輕者四物湯加葛根牡丹皮秦艽細辛防風竹瀝痰加貝母陳皮茯苓甘草或古芎活散如中風寒犯觸身體盡疼乍寒乍熱胎不安常　苦頭眩痛遶臍下寒時時小便白如米泔或靑黃寒慄腰苦冷痛目視𥉂𥉂者四君子湯去茯苓加當歸厚朴韭白姜煎入酒調服不醒人事者單荊芥散
子淋溺澁膀胱熱
姙孕飮食積熱膀胱以致小便閉澁又謂之子滿宜古芎歸湯加木通麥門冬人參甘草燈心臨月加滑石爲君熱甚者五淋散原因房勞內傷胞門衝任虛者四物湯合六君子湯或腎氣丸
甚則大小便閉結
臟腑積熱大便不通者用赤茯苓枳殼等分大腹皮甘草減半葱白煎服或四物湯加黃芩厚朴枳殼胞熱小便不通身重惡寒頭眩者用冬葵子赤茯苓等分爲末米飮調服
轉脬溺閉痛難當
轉脬者脬系轉戾臍下急痛小便不通多稟弱　性急厚味者有之姙孕脬爲胎壓展在一邊脬系轉戾但升擧其胎脬轉水道自通宜四物湯合六君子湯去茯苓探吐以提之無孕者亦同不可專用滑滲之藥有素肥盛忽瘦兩尺脈絶者陰虛也腎氣丸主之甚者冬葵子赤茯苓赤芍等分水煎入　髮灰少許有熱者古芩朮湯合益元散服之一法將姙孕倒竪起其胎不墜其溺自出産後有脬轉　或脬出者搗葱白於臍上灸之立效如欲服藥與胎前大同
遺尿赤白宜分別
姙孕遺尿古方用白薇白芍等分爲末每三錢酒調服然亦有虛有熱赤者屬熱古芩朮湯加山茱萸五味子少許白者屬虛安胎飮或鷄䏶胵散
子瘖腹鳴自笑悲
姙孕三五箇月以來忽失音不語者胞絡脈絶也胞繫於腎腎脈貫舌非藥可療分娩後卽自能言腹中作鐘鳴或哭者多年空房下鼠穴中土爲末酒下或乾噙之卽止腹中兒啼者黃連煎濃汁呷之或靑黛亦好有臟燥悲傷慘戚嘔下者小麥甘草棗煎服有自哭自笑者紅棗燒存性米飮調服
發痘動胎命必絶
胎前患痘用峻藥動胎去血泄氣必死詳痘疹
諸證濕痰風熱虛去邪保胎眞口訣
孕婦脾土不運而生濕濕生痰痰生熱熱生風如子腫濕也惡阻痰也子煩子淋熱也子癎風也子懸氣也轉脬虛也淸熱滲濕消痰順氣疎風補虛或兼雜證去邪保胎二法竝行子母俱安
飮食禁忌亦須知
鷄肉合糯米食令子生寸白蟲食犬肉令子無聲鮎鯉同鷄子食令子生疳蝕瘡食兎肉令子缺脣食羊肝令子多厄食鱉肉令子項短縮頭鴨子同桑椹食令子倒生心寒鮮魚同田鷄食令子瘖瘂雀肉同豆醬食令子生雀子斑食螃蟹橫生食薑芽令子多指食氷漿令絶産食雀肉飮酒令子多淫無恥食茨菇消胎氣食驢馬肉過月難産豆醬合藿菜食墮胎食山羊肉令子多病食鰍鱔無鱗魚難産食諸般菌生子驚風而夭食雀腦令子患雀目勿妄服湯藥勿妄用鍼灸勿過飮酒漿勿擧重登高陟險心有大驚子必癲癎勿多睡臥須時時少步動和血脈勿勞力過傷使腎氣不足子必解顱腦破不合衣毋太溫食毋太飽若脾胃不和榮衛虛損子必羸瘦多病戒之
轉女求男皆古設
生男生女陰陽造化玄妙古法於胎成三月之內以斧置孕婦床席下懸弓矢於壁蓋弓矢斧斤男子事也勿令人知此意恐不信者令待鷄抱卵之時以斧置窠下盡是雄鷄故胎敎常令見王公大人亦此意也更佩雄黃一二兩於孕婦身左或萱花亦可三法皆驗用其一可也又後有月日時遊胎殺雖不可泥然門戶床竈實不可輕易移動求嗣者尤宜愼之
臨産
臨産切不可荒忙
十月氣足胎元壯健者忽然腹痛或只腰痛須㬰産下何俟於催此易生天然之妙喜服單益母膏免産後之患中間有體弱性急者腹痛或作或止名弄痛漿水淋瀝來少名試水雖臍腹俱痛發動露頂而腰不痛者切莫倉惶切禁洗母動手於腹上揣摩直待日子已到腹痛陣密破水已後幷腰痛眼中如火方可坐草須待兒頭直順且正逼近産門方可用力一送如坐草太早用力太過産母困倦及至遲滯乃用催生之藥凡難産皆孕後縱慾及驕恣全不運動又食生冷硬物凝滯或矮石女子交骨不開或腹大甚胎水未盡或臨産閑雜之人驚恐産婦恐則精怯精怯則上焦閉閉則氣還下焦脹而不行紫蘇飮最妙氣實者瘦胎枳甘散氣弱者達生散
活血安胎未破漿
如　腹痛漿水未破止宜用古芎歸湯以活其血或漿水已破而少痛雖痛而不密宜安胎飮或達生散以固胎元切不可　輕用峻藥徒滲水道反傷胎氣而産愈難産母亦聽其眠食自如但不可過睡過飽耳
破漿已久猶難下
破水多則血乾澁必用古黑神散血虛者古芎歸湯下名芎歸黑神散氣弱者四君子湯下名四君黑神散橫逆側産每加麝一釐此時如舟坐沙上須湧水而後可通服此藥後外用葱二斤搗爛鋪於小腹上用急水灘頭沙一升炒熱將布袱於葱上輕輕略揉
滑利迅速要相當
催生有露頂順正而生猶遲滯者恐外感風冷寒暑所阻夏月熱産則氣散血沸宜五苓散加葵子或二退六一散冬月凍産則血凝滯常令房中火煖宜催生五積散有水道乾澁不能下及服黑神澁藥又多者用淸油白蜜等分　猪肝煮汁調服或　六一散七錢加葵子五錢爲末每二錢熱服有産難日久水乾及觸犯惡氣心煩躁悶者兎腦丸腰痛心煩者用人參乳香各二錢辰砂五分爲末鷄子淸調姜汁化開冷服已上正産艱難之法已下橫逆側礙等法
橫生露手逆露足徐徐推上任洗娘
橫者兒先露手原因腹痛兒身未轉産母用力一逼遂至橫來當令産母安然仰臥洗母輕手徐徐推兒稍上漸漸以中指　摩其肩推上又攀其耳而正之服芎歸黑神散固血生血須待兒身正直且順臨門服阿膠滑石葵子爲末溫酒入蜜攪勻服之然後方可用力送下逆者先露其足因母氣乏關鍵不牢用力太早致兒逆來當令産母安然仰臥洗母徐徐推足入去分毫不得驚恐服芎歸黑神散固血活血候兒自順若經久不生却令洗母輕緩用手推足令就一邊直上令兒頭一邊漸漸順下多服芎歸等藥直待兒身轉門路正當然後用三退散調服方可用力送下
坐産露臀高攀手
坐者先露其臀當高處牢繫手巾一條令産母以手攀之服固血藥輕輕屈足良久兒卽順生
噀面貼頂救盤腸
盤腸者小腸先出急用熱水浸軟舊布蓋住其腸不可包扎外用醋半盞新汲水七分碗調停噀産母面每一噀令一縮三噀三縮當收盡爲度又以如聖膏貼産母頭頂中心腸上　卽拭去內兼服芎歸參芪大補之藥加升麻防風以提之未有不收者又有久而爲風吹乾不能收者用磨刀水少許火上溫過以潤其腸後用好磁石煎湯一盞服之其腸自收
礙産兒肩臍帶絆
礙者因兒身飜轉臍帶絆住其肩雖露正頂而不能生當令産母仰臥洗母輕輕推兒近上徐徐引手以中指托起兒頭下其臍帶服固血藥仍須候兒身正順方可用力送下
露額側來墜腿尻
側者因兒方轉身被産母用力一逼以致兒頭偏墜左腿忽偏墜右腿或露左額角或露右額角兒頭偏墜一畔多服芎歸黑神散令産母仰臥洗母輕輕推兒近上以手正其頭直向人門然後用力送下若是兒項後骨偏墜穀道卽令兒只露額當令洗母以綿衣灸令溫煖用手於穀道外畔輕輕推兒頭上而正之服催生藥後卽令産母用力送下此非洗母輕手巧妙不能
傷産驀然口飜噤
當産誤用催生峻藥傷母氣血急用安胎過月而産有經一年二年至四年五年而産者盡皆倉惶用力太早之過或因子欲生時兒枕先破敗血裹住宜鹽豉一兩以靑布包了燒存性入麝香一錢爲末用秤錘燒紅淬酒調服一盞倉卒只以新汲水磨京墨服之墨水裹兒身出或芎歸益母草葵心皆能逐瘀以開産路有坐草之時驀然目飜口噤吐沫者霹靂丹有矮石女子交骨不開難産者龜殼散或古芎歸湯通用無憂散來甦散兎腦丸
胎死母舌黑非常
外證指甲靑黑脹悶不食口中極臭用平胃散加朴硝五錢水酒煎服其胎化成血水而下便閉脈實者大黃備急丸或單鹿角爲末葱豉煎湯調服昏沈脈微者養正丹濃煎乳香湯下一百卄丸血乾或有寒者四物湯下古桂香丸氣弱者催生五積散加麝一釐雙胎一死一活者用蟹瓜一錢甘草二兩東流水十盞煎至三盞去渣入阿膠三兩分二三次頓服能令生者安死者出通用霹靂丹奪命丸外用如聖膏貼足心仍服催生藥及通關散吹鼻卽下
胞衣不下因血脹消瘀和氣信古方
皆因用力太早産下不能更用力送出胞衣停久被外冷所承則血澁脹胞而不出腹滿衝胸喘急疼痛者危急將臍帶以小物繫墜然後截斷不然則胞上抱心而死只要産母心安不可輕信洗母用手宜內服牛膝湯催生五積散或用眞血竭爲末酒調服甚者奪命丹外用如聖膏貼脚心昏暈危甚八味黑神散黑龍丹
産後　附　胎殺禁忌胎殺所在房中遊神生子所向方藏胎衣方
産後必須先逐瘀
正産體實無病不藥可也但難産氣衰瘀血停留非藥不行古法一産後古芎歸湯加童便一半服之如無童便以淡醋磨墨一小盞入前湯藥亦好服藥後且閉目少坐然後上床仰臥不得側臥宜立膝不可伸足　高枕厚蓐四壁無風時以人爲從心括至臍下如此三日又不可太睡熟宜頻喚醒時置醋炭或燒乾漆　與舊漆器以防血迷血暈夏月房中不可太熱亦不可人多氣盛以致熱過則氣耗散而不能送血又不可太飽時與白粥飮之日漸加與一月之內鍼線　勞役當時不覺大害月後卽成蓐勞手脚及腰腿酸痛亦不可脫衣洗浴强起離床太早以致外感身强角弓反張名曰蓐風如交合陰陽令下部終身虛疾將息百日以過乃可須知産後百病皆血虛火盛瘀血妄行而已矣間有內傷飮食外感風寒然亦必先逐瘀補虛爲主
瘀消然後堪補助
瘀消後方可行補如左脈弱加補血藥右脈弱加補氣藥如不逐瘀遽服參芪甘美停滯之劑有瘀血攻心卽死者食肉太早亦然
瘀衝眩暈腹心疼
去血過多眼花頭眩昏悶煩躁或見頭汗者古芎歸湯入童便甚者加炒乾姜人參汗多加黃芪或八味黑神散單五靈脂散返魂丹胃弱血虛發厥倉公散白薇湯臨産用力勞心氣虛而暈者用人參一兩蘇木五錢水煎入童便調服氣血俱虛痰火泛上作暈者八物湯合二陳湯去白芍火載血上昏暈或挾風邪者淸魂散被驚者抱膽丸朱砂安神丸腹心疼痛全是瘀血八味黑神散四味散失笑散有寒熱者當歸鬚散虛寒心痛者桂心湯感寒者理中湯七情心痛者木㯽湯食滯寒熱心腹痛者熟料五積散加莪朮小腹痛者名兒枕痛單五靈脂散或加桃仁醋糊爲丸氣虛四君子湯下血虛四物湯下産門臍下虛痛者大溫經湯羊肉湯通用女金丹加味益母丸
血虛火動寒熱互
産後血虛發熱氣虛惡寒氣血俱虛發熱惡寒切不可發表陰虛血弱者四物湯小熱加茯苓爲君熱甚加炒乾姜爲佐去血過多外熱內煩短氣悶亂者人參當歸散蒸乳發熱者四物湯加參芪白朮天花粉發熱晝靜夜劇者四物湯去芍藥量加柴胡氣血俱虛寒熱者補虛湯産後眞不宜凉也
內傷勞役漸虛羸
産後勞役過度名曰蓐勞其證虛羸乍起乍臥飮食不消時有咳嗽頭目昏痛發渴盜汗寒熱如瘧臂膊拘急宜十全大補湯去芎加續斷牛膝鱉甲桑寄生桃仁爲末猪腎一對去脂膜姜一片棗三枚水二盞煎至一盞入前末二錢葱三寸烏梅半箇荊芥五穗同水煎空心服身痛寒熱者當歸羊肉湯腰子湯
食滯脾家瀉且吐
凡寒熱有腹痛者爲瘀血如腹痛胸滿嘔瀉必兼傷食食肉太早瘀滯者熟料五積散痛甚加莪朮嘔加砂仁瀉加姜附人參泄瀉不止臍腹痛者理中丸加肉豆蔲挾寒腹痛腸鳴小便淸白不渴者四君子湯合五苓散加肉豆蔲炒白芍挾熱腸垢便澁痛一陣瀉一陣口渴者四君子湯合四苓散加酒炒黃連及木通少許或益元散挾濕身重腹脹者胃苓湯嘔吐因敗血承虛入胃脹滿者六君子湯加澤蘭葉赤芍乾生姜腹脹胃氣不和者枯梗半夏陳皮等分姜煎服脾脈弦者三白湯加乾姜陳皮黃芪滑石甘草飮食成積痞者內灸散睍睆丸霍亂吐瀉煩渴肢冷者理中湯加陳皮麥門冬姜煎厥冷者加附子渴者五苓散轉筋者朮萸散
外感寒熱無時停補中帶表無過度
産後外感離床太早或換衣襲風冷入於下部令人寒熱似瘧頭疼不歇血虛者古芎歸湯加人參紫蘇乾葛血氣虛者補虛湯加陳皮乾姜寒熱甚者熟料五積散熱不止者黃龍湯主之如體盛發熱惡寒及瘧痢者小柴胡湯合四君子四物湯加黃芪名三分散切不可以傷寒治法曾誤服熱藥過多熱證大見久而便閉者柴胡破瘀湯或四物湯加大黃芒硝暫服卽調補之産後傷寒詳三卷
身痛筋攣虛渴煩
因産走動氣血升降失常留滯關節筋脈急引或手足拘攣遍身肢節走痛者趂痛散或餘血不盡流於遍身腰脚關節作痛者五積散去麻黃加人參香附小茴桃仁木香等分姜煎服産後諸風痿弱筋攣無力者血風丸或煎服煩渴氣虛者生脈散血虛者四物湯加天花粉麥門冬氣血俱虛作渴頭眩脚弱飮食無味者用人參二錢麥門冬一錢半熟地七分天花粉三錢甘草五分糯米姜棗煎服虛煩者用人參麥門冬小麥茯苓各一錢竹茹一彈丸半夏八分甘草五分姜煎服心虛驚悸者亦宜
汗多大便偏閉固
産後發熱自汗者古歸芪湯汗甚加白朮防風牡蠣麥門冬熟地茯苓　甘草或黃芪建中湯自汗兼腫滿者大調經散自汗肢體疼痛者當歸羊肉湯發熱盜汗者用猪腰子一枚糯米半合葱白二莖煮米熟取淸汁一盞入人參當歸各一錢煎服大便閉者古芎歸湯加防風枳殼甘草閉澁者麻子仁丸或蘇麻粥蓋産後去血多則鬱冒鬱冒則多汗多汗則大便閉皆血虛也鬱冒卽血暈小便不通腹脹滿者用鹽塡臍中葱白一束切作一指厚放鹽上以艾炷灸之熱氣入腹卽通熱者六一散加檳榔枳殼木通麻子仁葵子水煎服
不語敗血濕痰迷
産後敗血停蓄上干於心心氣閉澁舌强不能言語者七珍散四味散有臨産服湯藥過多胃濕使然者熟料五積散六君子湯痰熱迷心不悟者導痰湯或痰氣鬱滯閉目不語者用生白礬末一錢熟水調服
乍見鬼神非邪忤
産後乍見鬼神者由血虛勞動肝心敗血攻衝邪淫於心胡言亂語非風寒非鬼祟也宜小調經散加龍腦少許或妙香散加當歸地黃黃連瘀血迷心妄言妄見及心虛譫妄昏暈者八物湯去芍藥加琥珀栢子仁遠志朱砂金銀煎服甚者黑龍丹産後血少怔忡睡臥不寧者十味溫膽湯或寧神膏定志丸
又有惡露常淋淋或因脬損尤難住
産後五淋白茅湯敗血淋瀝不斷者烏金散淋久不止四肢乏力沈困者牡蠣散有生産時被洗母誤損尿脬以致日夜淋瀝者四君子湯加黃芪陳皮桃仁用猪尿脬煮淸汁煎溫服血虛者加芎歸
任是蓐風幷腫浮
産後中風名曰蓐風口噤牙關緊急手足瘈瘲及血暈强直築心眼倒吐瀉欲死者單荊芥散古荊歸湯血虛勞動太早風邪承虛而入者小續命湯羌活愈風湯如口噤反張涎潮多者交加散或大黑豆半升炒令煙起以酒二碗沃之入磁器內每用酒半碗入獨活五錢同煎溫服産後汗多風搏成痓者難治産後敗血停蓄化水循經流入四肢浮腫者小調經散血氣虛者四君子加蒼朮或女金丹血虛者補虛湯少加蒼朮茯苓使水自利忌峻劑攻利
一切雜證補榮衛
産後雜病與男子一同但常兼補兼逐瘀則病無不愈丹溪云大補榮衛爲主雖有雜病以末治之是也假如月裏痢疾惡露未盡者多瘀凝滯腸胃與經後血滯作痢一同四物湯加桃仁黃連木香主之裏急甚者通玄二八丹咳嗽多是瘀血入肺古二母散加桃仁杏仁人參茯苓水煎其餘以意會之可也
惟有鼻衄黑如煤
産後氣血散亂入於諸經不得還元故口鼻黑起乃變鼻衄皆因産後虛熱所致胃絶肺敗犀角地黃湯救之
發喘聲高難救護
産後氣喘由榮血暴竭氣無所主獨聚於肺喘急孤陽絶陰不治之證單人參湯或加蘇木少許救之若敗血停滯脹肺喘者用血竭沒藥等分爲末酒入水調服兼用奪命丹
陰門腫突腸不收
産後陰肉兩旁腫痛手足不能舒伸者用四季葱入乳香末同搗成餠安於陰戶兩旁良久卽愈因産用力過多陰門突出者四物湯加龍骨末少許連進二服外用萆麻子搗爛貼頂少收卽去萆麻産後生腸不收八物湯加防風升麻須用酒炒黃芪爲君外以荊芥藿香樗皮煎湯薰洗
子宮脂膜休羞惡
産後下一物如合鉢狀有二歧者子宮也補中益氣湯去柴胡連進二三大劑一響而收後以四物湯加人參調理産後下一物如帕約重斤餘者因臨産勞役或肝痿所致有粘席不得上者乃脂膜無妨補中益氣湯去柴胡連進二貼卽收臨産驚動用力太過以致肓膜有傷垂出肉線一條約三四尺長牽引心腹痛不可忍以手微動之則痛苦欲絶先服失笑散數貼仍用生姜三斤洗淨搗爛以淸油二斤拌勻炒令油乾焦爲度却用熟絹五尺摺作數層方令穩重婦人輕輕盛起肉線使之屈曲作一團納在水道口却用絹袋兠前油姜稍溫傅在肉線上薰之覺姜冷又用熨斗火熨熱常使有姜氣如姜氣已過又用新姜如此薰熨一日一夜其肉線已縮入一半再用前法越兩日肉線盡入却再服失笑散古芎歸湯調理不可使肉線斷作兩截則不可治矣
乳汁不通血氣虛氣滯塞者戒鬱怒
産後氣血虛弱乳汁少者用鐘乳粉二錢漏蘆煎濃湯調服或用猪懸蹄一隻通草五兩煮汁食或鯽魚木通煮汁食亦好氣滯乳少者漏蘆散氣塞乳少者湧泉散無子食乳要消者用麥芽二兩炒爲末四物湯調服卽止凡乳母但覺小水短少卽是病生便須服藥調理脾胃肝腎如不愈者必氣滯且逆也蓋婦人凡事不得專行多憂思忿怒憂思過則氣結而血亦結忿怒過則氣逆而血亦逆甚則乳硬脇痛煩熱要之女病皆因氣血鬱結所以古方多用香附砂仁木香檳榔靑皮枳殼者行氣故也
怪疾乳長尺有餘先賢治法仍詳具
産後瘀血上攻忽兩乳伸長細小如腸直過小腹痛不可忍名曰乳懸危證用川芎當歸各一斤水煎濃湯不時溫服再用二斤逐旋燒煙安在病人面前卓子下令病人曲身低頭將口鼻及病乳常吸煙氣未甚縮再用一料則瘀血消而乳頭自復矣若更不復舊用萆麻子搗爛貼頂上片時收卽洗去
附胎殺禁忌
胎殺所在禁忌法附錄
凡胎殺所在不宜修整雖隣家興動孕婦當避縱不墮胎令兒破形色靑體攣竅塞夭殞
胎殺所在
正月在房床二月在牕戶三月在門堂四月在竈五月在身床六月在床倉七月在碓磨八月在廁戶九月在門房十月在床房十一月在爐竈十二月在床房子丑日在中堂寅卯辰酉日在竈巳午日在門未申日在籬下戌亥日在房已上禁忌總要全不修理爲高
房中遊神
省略
癸巳甲午乙未丙申丁酉日在房內北癸卯日在房內西甲辰乙巳丙午丁未日在房內東六戊六己日在房中庚子辛丑壬寅日在房內南凡遊神所在忌安床換帳致重物於床中必主墮胎
生子所向方
子午卯酉日宜西南寅申巳亥日西北辰戌丑未日東南難産以蘇葉煎湯洗臍腹陰門
藏胎衣方
宜生氣方上正月子方二月丑三寅四卯五辰六巳七午八未九申十酉十一戌十二月亥方如生氣方有不便依曆日藏於奏書博士月德方上忌月空三殺太歲方上俗多置之河中者非
小兒門上
觀形
察兒氣色
肝靑心赤脾黃肺白腎黑凡病面無黃色不治春白夏黑秋赤冬黃者逆
先分部位
左頰靑龍屬肝
應春靑爲有餘
右頰白虎屬肺
應秋白爲不足
_觀形
天庭額高而離陽心火
應夏色紅心熱紅主大熱靑乃肝風印堂靑者人驚紅白者水火驚紅者痰熱印堂連準頭紅者三焦積熱印堂至山根紅者心小腸熱小便赤澁山根至鼻柱紅者心胃熱大小便澁
地閣頦低而坎陰腎水
應冬色白腎虛承漿色靑食時驚或煩躁夜啼黃多吐逆紅者腎中氣病兩頤赤者肺熱
鼻在面中
應四季準頭紅黃者無恙
脾應脣際
紅主渴蛔蟲咬心頭者脣必反人中候小腸喜深長惡平滿黑者瀉痢死凡五岳赤者皆熱淡白者皆虛
陳氏五臟驚積冷熱詩曰肝驚起髮際肝積在食倉肝冷脣靑白肝熱正眉當心驚在印堂心積額角荒心冷太陽位心熱面頰裝脾驚正髮際脾積脣應黃脾冷眉中岳脾熱穴太陽肺驚髮際赤肺積髮際當肺冷人中見肺熱面頤傍腎驚耳前穴腎積眼胞相腎冷額色紫腎熱赤食倉
紅氣見而熱痰壅盛
印堂屬心紅色熱痰靑黑驚痰黃靑風痰
靑色露而驚風怔悸
如煤之黑爲痛中惡逆傳
似橘之黃食傷
右太陰文武臺皆靑
脾虛吐利亦有熱者
白乃疳勞爲寒肺氣不利
紫爲熱熾變黑者死
靑遮口角難醫驚狂黑掩太陽不治
左太陽靑驚輕紅色傷寒鼻塞變蒸壯熱黑靑乳積右太陽靑驚重紅色風抽眼目黑者死紅至太陰者內外有熱連文臺者熱極連武臺者漸生變證
年壽赤光
平者壽陷者夭
多生膿血山根靑黑頻見災危
必死黑色痢疾赤黑色吐瀉困倦黃色霍亂紅色夜啼紫色傷飮食
朱雀貫於雙瞳火入水鄕
矇矓熱毒黑睛黃者傷寒危證
靑蛇遶於四白肝承肺部
靑爲肝風黃乃食積
瀉痢而帶陽須防咳嗽而拖藍可忌疼痛方殷面靑而脣口撮驚風欲發面赤而目竄視火紅光焰焰外感風寒金黃氣浮浮中藏積滯乍黃乍白疳積連綿又赤又靑風邪瘲瘈氣乏顖門成坑
紅色驚熱夜啼紅腫驚風痰熱前顖虛軟母氣血弱後顖不堅父精不實
血衰頭毛作穗
髮黃焦槁者腑熱肉折皮枯者死
肝氣眼生眵淚脾冷涎流滯頤
正口紅色爲平乾燥脾熱白主失血靑黃驚積靑黑者死
面目虛浮定腹脹而上喘眉毛嚬蹙必腹痛而多啼
久病兩眉紅者夜啼紫色風熱赤紅者死皺者痢疾
風氣二池如黃土則爲不宜
風池紅有風痰將欲發搐氣池紅傷風有熱入裏
左右兩頰似靑黛則爲客忤
黃色痰實紅主驚風赤者傷寒
風門黑主疝而靑爲驚紅主吐瀉方廣光滑吉而昏黯凶
中庭天庭司空印堂額角方廣皆命門部位靑黑驚風惡候亦忌損陷
手如數物兮肝風將發將手抱頭者死面若塗朱兮心火似炙坐臥愛煖風寒之入伸縮就冷煩熱之攻肚大脚小脾欲困而成疳目瞪口張勢似危而必斃噫五體以頭爲尊一面惟神可恃
小兒諸病但見兩眼無睛光黑睛無轉運目睫無鋒芒如魚猫眼狀或兩眼閉而黑睛朦昧者死或外若昏困而神藏於內不脫者生黑珠滿輪睛明者少病眼白多睛珠或黃或小者稟弱多病目證內赤者心熱淡紅者心虛熱靑者肝熱淺淡者肝虛黃者脾熱無睛光者腎虛白而混者肺熱
況乎聲有輕重之不同
聲輕者氣也弱也重濁者痛也風也高喊者熱欲狂也聲急者神驚聲塞者痰聲戰者寒聲噎者氣不順喘者氣促噴嚏者傷風驚哭聲沈不響者重聲濁沈靜者疳積如生來不大啼哭聲啾喞者夭
啼有乾濕之頓異
直聲往來而無淚者是痛連聲不絶而多淚者是驚慈煎聲煩躁者難愈躁促聲音者感寒
病之初作必先呵欠
肝所主也面赤者風熱面靑者驚風面黃者脾虛多睡者內熱心神不安者氣熱聲壅甕者傷風
火之大發忽然驚呌
乃火動氣虛必死夜半發者多有口瘡宜卽看之
藜藿不同於膏粱韋布自殊於綺絹雖由外以識中勿刻舟而求劒
相兒壽夭歌身軟陽痿頭四破臍小臍高肉不就髮稀色脆短聲啼遍體靑筋俱不壽尻腫臏骨若不成能踞能行能立死臍深色老性尊持方是人家長命子
察脈
小兒初生至半歲看額脈周歲以上看虎口三關男子五歲女人六歲以大指上下滾轉分取三部診寸口三部脈
額脈三指熱感寒
額前眉上髮際下以無名指中指食指三指按之如俱熱感寒邪鼻塞聲粗
俱冷三指吐瀉臟不安食指若熱胸中滿無名熱者乳消難上熱下冷食中熱
食指爲上名指爲下若食中指熱則上熱下冷
夾驚名中指詳看
若無名中指熱便是夾驚之候
食指風氣命三關
男左女右以左陽右陰故也然陰陽男女均有兩手亦當叅驗左應心肝右應肺脾於此變通消息可也故有以左手紅紋似線者發熱兼驚右手紅紋似線者脾積兼驚三叉者肺熱風痰夜啼風關無脈則無病有脈病輕氣關病重命關脈紋短小而色紅黃外證又輕則無妨若直射三關靑黑外證又重者死
五色惟有紅黃安
五色紅黃紫靑黑由其病盛色能加變如紅黃之色紅盛作紫紅紫之色紫盛作靑紫靑之色靑盛作黑靑黑之色至於純黑者不治又　白色主疳黃而不光者主脾困
淡紅寒熱在表靑驚積
深靑色或大小曲者四足驚赤色大小曲者水火飛禽驚紅色大小曲者人驚靑帶黃者雷驚或紅或靑如線一直者是母傷食所致紫絲靑絲或黑絲隱隱相雜似出不出主慢脾風
湥紅疹痘是傷寒
赤紅傷寒痘疹空紅泄瀉
錢氏歌紫風紅傷寒靑驚白色疳黑時因中惡黃卽困脾端
_紋彎停食紋細腹痛
多啼乳食不消紋多則主氣不和紋亂者病久紋曲者風熱盛
_紋麤黑射驚風頑
紋麤直射指甲必生驚風惡候紋黑如墨困重難治
_懸鍼靑黑風關水　驚　氣關疳熱
命關人驚多傳慢脾風不治餘倣此
_魚刺囱　又有此様刺　靑色　風關驚　氣關虛勞艱
_水字風關肺咳嗽驚風　或疳疾膈痰積
_乙字風氣二關驚風　盡屬肝
_曲蟲風關　肝病　疳積氣關　大腸穢
_肝風關胃氣關　多吐　疳積總如環
_流珠紅點膈熱三焦霍亂吐瀉　腸鳴　自利　煩躁　啼哭
_長珠寒熱腹痛夾積團
_來蛇乾嘔臟腑滯
左手則爲肝病
_去蛇昏睡瀉潺潺
_弓反裏形感寒熱
頭目昏重心神驚悸倦怠四肢稍冷小便赤色
_反外心神恍惚間
夾驚夾食風癎證候紋勢彎曲入裏者病雖重而證順猶可用力若紋勢弓反出外駸駸靠於指甲者斷不可回其有三關紋如流珠流米三五點相連或形於面或形於身危證尤甚
_氣疳向裏風疳向外
_斜左傷風斜右寒
__雙鉤三曲傷冷硬
_脈亂如蟲疳蛔攅
_鎗形痰熱驚風搐
_雙字食毒驚積難
孩兒三歲至五歲一指三關定其息浮洪
浮緩傷風洪緊傷寒人迎緊盛傷寒氣口緊盛傷食
風盛數多驚急促虛驚虛冷沈遲細實有積
脈緊如索弦是風癎沈緩須知乳化難腹疼緊弦牢實大便秘沈而數者骨中寒弦長多是膈干風弦緊者　氣不和緊數驚風四肢掣
浮洪胃口似火燒單細疳勞洪蟲嚙虛濡有氣不和更兼驚神不守舍脈芤多痢大便血變蒸脈亦隨時移伏遲寒嘔無潮熱
伏結爲物聚
前大後小童脈順前小後大必氣咽大小不均者鬼祟四至洪來苦煩滿沈細腹中疼切切滑主露濕冷所傷弦長客忤分明說五至夜甚浮大晝六至夜細浮晝別
純陽六至號平和
五至虛四至病三至脫七至八至病輕九至十至劇十一十二至死
此是聖人傳妙訣
脈過寸口入魚際主遺尿驚搐脈浮數身溫順沈細肢冷逆夜啼脈微小順洪大身冷逆吐哯脈浮大身溫順沈細身冷逆疳勞脈緊數臟實順沈細脾泄逆蟲痛脈緊滑身溫順浮大脣靑逆餘病順逆同大人
五臟形證虛實相承
肝風目直手循捻
氣熱爲外傷風氣溫爲內生風熱則兩眥俱緊不轉凡目直兼靑者必發驚咬牙甚者亦發驚肝主謀故循衣領亂捻物風甚身强反張力大瀉靑丸心承風火相搏則發搐導赤散渴喘瀉白散
虛則咬牙呵欠兼
心不受熱目連劄不搐或發搐力小俱當補腎治肝腎氣丸如心承肝實邪壯熱而搐利驚丸凉驚丸肺承肝賊邪氣盛呵欠微搐法當以腎氣丸補肝瀉白散瀉肺脾承肝微邪多睡身重發搐先以瀉靑丸定搐然後隨所見證調治腎承肝虛邪增寒呵欠發搐羌活膏所謂承者猶承車之承五臟相承莫測如肝病必先治肺補腎然後審肝臟虛實而調之餘臟倣此
心驚搐難言合面臥
煩熱上竄舌强欲言不能呌哭胸熱故欲合臥就凉單瀉心湯導赤散小生犀散
虛則困臥驚悸添
溫驚丸肺承心喘而壯熱瀉白散肝承心風熱大羌活湯下瀉靑丸脾承心身熱瀉黃散腎承心恐怖惡寒朱砂安神丸
脾困倦身熱渴不食
實則困睡不露睛身熱渴欲飮水或閉或泄黃赤色瀉黃散
虛則吐瀉風生痰
虛則吐腥泄瀉白色多睡露睛四肢漸次生風或有痰錢氏白朮散異功散理中丸肝承脾風泄而嘔二陳湯加黃芩心承脾壯熱體重而瀉羌活黃芩蒼朮甘草湯主之肺承脾能食不大便而嘔嗽檳榔大黃煎湯下葶牛丸腎承脾惡寒而泄理中丸
肺燥喘嗽鼻乾手搯目
實則喘而氣盛或渴瀉白散潤之手掐眉目鼻面者甘桔湯主之肺只傷寒則不胸滿肺熱復有風冷胸滿短氣喘嗽瀉白散大靑膏主之
虛則脣白色　少氣喘無厭
氣𠶺長出少氣先服益黃散而後阿膠散心承肺熱而喘嗽先腎氣丸次導赤散阿膠散肝承肺惡風眩冒咳嗽人參羌活散腎承肺增寒嗽淸利百部丸脾承肺體重痰嗽泄瀉四君子湯加藿香乾葛木香甘草
腎寒畏明顱自解
腎只不足惟痘瘡腎實則黑陷小兒腎虛由胎氣不充則神不足目多白睛畏明顱𩕄自開面㿠白色皆難養或夭有因病而致虛者可補
下竄足熱火欲炎
下竄者骨重惟欲墜下而縮身也足熱不喜衣覆心火下於腎部腎氣丸或正氣湯心承腎內熱不惡寒桂枝湯加黃芩爲丸肺承腎喘嗽皮澁寒百部丸肝承腎拘急氣搐身寒理中丸脾承腎體重泄瀉身寒理中丸凡本臟虛弱皆鬼賊尅害當補本臟正氣假令肺病咳嗽當春補腎當夏救肺當秋瀉肺當冬補心瀉本臟又名寒瀉大抵五臟各至本位卽氣盛不可更補到初尅位不可更瀉又肺病重見肝虛證易治見肝熱證難治蓋肺病久則虛冷肝强實而反勝也經曰受所制而不能制謂之眞强法當先補脾肺而後瀉肝肺勝者當補肝瀉肺然嗽久虛羸不可服瀉白散宜腎氣丸又肝病見秋肝勝肺也宜補肺瀉肝輕者病退重者脣白如枯骨者死肺病見春肺勝肝也心病見冬心勝腎也腎病見夏腎勝心也脾病見四臟順者易治逆者難治五臟病機不離五行生尅制化之理所以有臟腑虛實承勝之病世俗不審此理往往率指爲冬感內傷而用藥枉死此錢氏潔古之功大矣哉
死證
眼上赤脈下貫瞳人水火困絶𩕄門腫起兼及作坑心絶鼻乾黑燥肺絶肚大靑筋脾絶氣不榮目多直視五臟俱絶覩不轉睛止注指甲黑色肝絶忽作瘂聲氣有出無入脈絶也虛舌出口心絶嚙齒咬人腎絶魚口氣急口如魚　呷水之狀是氣急肺絶啼不作聲肺絶蚘蟲旣出消食蟲是脾胃冷熱皆出來必是死形
飱泄手足寒難已手足溫易也凡病困汗出如珠不流者死頭毛皆上逆者死脣口乾目皮反口中氣冷手足四垂其臥如縛掌中冷者死
乳子調護附小兒病機
養子須調護看承莫縱馳乳多終損胃食壅卽傷脾被厚非爲益衣單正所宜無風頻見日寒暑順天時
初生三五月宜繃縛令臥勿竪頭抱出六箇月方可與稀粥亦不可將乳同喫五歲方可喫葷腥
養子十法一要背煖二要肚煖三要足煖四要頭凉五要心胸凉六要勿見異物七脾胃常要溫八啼未定勿便飮乳九勿服輕粉朱砂十少洗浴
附小兒病機
太半胎毒小半內傷乳食十分之一　外感傷寒大率屬脾與肝多因脾胃嬌嫩乳食傷精則生濕濕生痰痰生火濕熱結滯而然且眞水未旺心火獨炎故肺金受制肝常有餘脾腎不足
胎毒類
初生
初生何故便需醫
生下啼聲未出急用綿裹手指蘸生甘草汁夏月和黃連汁拭口去其惡穢稍定更以蜜調朱砂末一字抹入口中鎭心安神解毒延生方初生臍帶落後取置新瓦上用炭火四圍燒存性若臍帶有五分入飛過辰砂二分半爲末用生地當歸煎濃汁調勻抹兒上齶間及乳母乳頭上一日至晩服盡爲度次日遺下穢濁之物終身永無痘疹諸疾十分妙法
胎熱胎寒胎瘦肥
胎熱因母食熱胎寒因母感寒或傷生冷胎瘦怯面黃白睛多喜哭身肌肉薄大便色白屬肺宜預服長生丸檳榔枳殼各一兩木香五錢砂仁半夏丁香肉豆蔲全蝎各卄枚爲末飯丸黍米大每五十丸乳汁下寬上實下補脾化痰止瀉胎肥生下肌膚血紅五心煩熱大便難宜用浴體法白礬靑黛烏梢蛇各一錢半天麻五分蝎梢朱砂各二分半麝香一字桃枝一握水煎十沸溫熱浴之勿洗背胎瘦者亦宜
胎寒身冷多瀉利盤腸內釣痛無時
生後身冷口氣亦冷腸鳴瀉利靑黑盤腸內釣心腹絞痛不乳者木香勻氣散或白姜散白姜木香官桂陳皮檳榔甘草各等分嘔加木瓜丁香面靑肢冷去檳榔加川芎當歸水煎量兒大小以綿蘸灌之
或不能啼　或腎縮
有生下不能啼者必因難産冒寒所致急以綿絮包抱懷中未可遽斷臍帶且將胞衣置灰火中煨之仍作大油紙撚點燈於臍帶上往來遍帶燎之蓋帶連兒臍得火氣由臍而入更以熱醋湯澆洗臍帶須臾氣回啼哭如常方可浴洗幷斷臍帶有腎縮者乃初生受寒用硫黃吳茰各五錢爲末硏大蒜汁調塗腹上仍以蛇床子燒煙微薰
生泡遍身或無皮
生下遍身如魚泡如水晶碎則成水流滲者乃胎受寒濕也用蜜陀僧爲末糝之仍服蘇合香丸生下遍身無皮俱是紅肉者乃脾氣不足也用早米粉撲之候生皮方止
胎熱懸癰落地死
有生下卽死者急看兒口中懸癰前齶上有泡以手指摘破用帛拭血令淨若血入喉卽死
穀道無孔事亦奇
初生穀道無孔者乃肺熱閉於肛門急用金銀玉簪看其端的處刺穿或用火鍼刺不可深以蜜導法套住緊急只以油紙撚套住內服四順淸凉飮免其再合
二便不通因不乳
有生後面紅氣急眵淚呵欠二便不利或有血水甚則手足常搐眼常邪視身常掣跳宜連翹飮五福化毒丹梨漿飮有不能飮乳者用黃連枳殼赤茯苓等分蜜丸乳汁下有生下面赤眼閉二便不通不飮乳者釀乳方澤瀉五分生地四分猪苓赤茯苓天花粉茵陳甘草各二分水煎令乳母揑去宿乳服之良久乳兒此釀乳法餘皆倣此有單小便不通者乃心氣積熱倂於小腸急用生地龍數條蜜少許硏勻敷陰莖上內用蠶退燒灰入朱砂腦麝少許爲末麥門冬燈心煎湯調服有不乳小便難者用乳汁四合葱白一寸煎三沸灌之
若兼腹脹難支持
大便不通腹脹欲絶者令婦人以溫水漱口吸咂兒前後心幷臍下手足心共七處吸咂三五次以紅赤爲度便卽自通
生赤如丹生黃疸
有生下身如丹塗者鬱金散鬱金桔梗甘草天花粉葛根等分爲末薄荷煎湯入蜜調服五分後用藍葉浮萍水苔同硏絞汁調朴硝土朱塗赤處有生下肌肉紅白二臘後遍身面目小便皆黃大便不通謂之血疽因母受濕熱或衣被太煖所致宜四物湯加天花粉等分水煎服兼以黃栢煎湯洗之
鵝口口瘡急拭之
白屑滿舌如鵝之口者心脾熱也用髮纏指頭蘸薄荷自然汁拭淨如不脫用保命散枯礬朱砂各一錢馬牙硝五錢爲末每一字取白鵝糞擂水調塗舌上及頷頰內口瘡者心臟積熱也用淡醋調南星末貼兩脚心乳母服洗心散輕者用黃連或細茶爲末少加甘草蜜調敷之甚者用黃栢靑黛片腦爲末竹瀝調敷或前保命散去鵝糞尤妙如滿口生瘡糜爛者用黃栢細辛靑鹽爲末噙之吐涎三日卽愈大人亦宜有口爛不能飮乳者用巴豆二粒入朱砂或黃丹土朱少許同搗爛剃開小兒𩕄門貼之如四邊起粟米泡急用溫水洗去恐成瘡用菖蒲煎湯洗之立效
重舌木舌牙齦白
重舌心脾熱盛附舌根而重生一物如舌短小而腫曰重舌著頰裏及上齶曰重齶著齒齦曰重齒當刺出血再生再刺不爾則脹滿塞口有妨乳食宜靑黛散黃連黃栢各一錢靑黛牙硝辰砂各二分雄黃牛黃鵬砂各一分片腦二釐爲末先用薄荷汁拭口後以藥末少許糝之咽瘡腫塞者亦宜木舌心脾熱壅腫硬不和漸漸塞滿口中亦能害人用黃栢爲末以竹瀝調點舌上甚者加朴硝白鹽二證通用百草霜芒硝滑石爲末酒調敷之又弄舌舌絡微緊時時舒出亦脾熱也不可冷藥當與瀉黃散漸服之面黃肌瘦五心煩熱者胡連丸大病後弄舌者凶有初生舌下生膜如石榴子連於舌根令兒聲不能發急摘齦之微血以髮灰糝之有口內幷牙有齦生白點者名馬牙不能食與鵝口不同少緩不能救急以鍼挑出血用京墨磨薄荷汁以母油髮裹手指蘸墨遍口擦之勿得食乳令兒睡一時醒後與乳再爲擦之卽愈
盡皆母熱遺於兒
撮口
撮口聚面氣喘急胎家熱毒入心脾
撮口風面目黃赤氣喘啼聲不出胎熱流毒心脾則舌强脣靑撮口聚面飮乳有妨用殭蠶二枚略炒爲末蜜調敷脣中或大利驚丸或蝎梢散蝎梢四十九箇每箇用生薄荷葉捲定以綿扎之砂鍋內滾炒薄荷乾酥爲度再入殭蠶四十九箇腦麝少許爲末用紫雄鷄肝二片煎湯調服治一切胎風及百日內撮口臍風如胎虛冷者加川烏熱者別用辰砂膏有初生七日患此者急看兒齒齦之上有小泡如粟米狀急以靑軟布裹手指蘸溫水輕輕擦破卽開口便安不用服藥
亦有脾肺虛寒者
撮口氣不和也肺主氣口屬脾脾虛不能榮子故撮口氣急保命丹益黃散主之
口沫肢冷不可爲
口出白沫四肢氷冷最爲惡候　一七見之必死
噤口
噤口不乳不能啼胎熱復爲風搏之
噤口風眼閉啼聲漸小舌上聚肉如粟米狀吮乳不得口吐白沫二便皆通由胎中受熱毒流心脾故形見於喉舌或生下復爲風邪搏之所致宜瀉黃散珠銀丸有初生口噤不開不收乳者用金頭赤足蜈蚣一條灸焦爲末每五分以猪乳汁二合和勻分三四次灌之或用竹瀝調牛黃末一字灌之更以猪乳汁點口中
此證皆因裏氣鬱吐痰利驚最得宜
噤口撮口臍風三者一種同因裏氣鬱閉宜先用控痰散吐痰蝎梢銅靑各五分朱砂一錢膩粉一字麝香少許爲末每一字茶淸調服或甘草煎湯探吐尤穩却以猪膽汁點入口中卽瘥次用人參養胃湯去蒼朮半夏加木香蘇子與乳母服再用辰砂膏利驚卽愈
吹鼻噴嚏還可治
吹鼻法蜈蚣一條蝎梢四箇殭蠶七箇瞿麥五分爲末每一字吹入鼻中噴嚏可治仍用薄荷煎湯調服
七朝見此十分危
七朝見此證者危百日內見此證手足踡者亦不治
臍風附胎風
臍風風冷濕氣流
臍風因斷臍後爲尿乳水濕風冷入臍流於心脾所致
臍腫腹脹四肢柔
其證臍腫突腹脹滿
或多啼搐防撮噤
若日夜多啼不能飮乳甚則發搐撮口噤口是爲內搐不治凡臍邊靑黑爪甲黑者俱死古方大利驚丸主之或用噤口條吹鼻法有嚏可治甚者金烏散金頭蜈蚣半條川烏尖三箇生麝香少許爲末每半字金銀煎湯調服或外科賽命丹一捻金妙如風搐稍定多啼煩躁者大溫驚丸
間有熱者生可求
亦有熱在胸堂伸引努氣亦令臍腫千金龍膽湯小凉驚丸洗臍腫法用荊芥煎湯洗淨後以葱葉火上炙過候冷指甲刮薄貼腫處次日便消方服通心飮木通連翹瞿麥山梔黃芩甘草各三分燈心麥門冬各少許水煎服通心氣利小便退潮熱分水穀兼治旋螺眼風如春月加防風蟬退夏加茯苓車前子秋加牛旁子升麻冬加山梔連翹行氣加釣藤川鍊子口瘡加生地野苧根通用安臍法治臍中血水汁出或赤腫痛當歸爲末或白石脂末蝦蟇油頭髮燒灰皆可敷之灸肚筋法兒生七朝患此者必自發出靑筋一道行至肚必生兩岔待行至心不治知者常視其靑筋初發速照靑筋頭上灸三炷或行至生兩岔處亦照兩岔頭上截灸六炷靑筋自消兒必活矣煉臍法藥方見第一卷凡初生下時用綿裹臍帶離肚三寸處以線札住却於線外將臍帶剪斷片時去線待血流盡看近肚處臍有兩小孔一大孔用鵝毛管送煉臍藥一二分入大孔內以手指輕輕揉散艾灸臍頭三炷結作紇䌋軟帛腰裹切不可時常揭看待臍落去自無風矣又法落胎之時視其臍軟者不須治如臍硬直者定有臍風急用銀簪於臍根傍刺破一二處入麝香末少許艾灸三炷極妙
胎風癎證多嘔吐生者紅色注眉頭
胎驚癎風乃孕婦嗜慾忿怒驚撲或外挾風邪傷胎子承母氣生下卽病嘔吐搐掣口眼喎斜驚啼聲短顋縮顖開或頰赤或面靑噤口咬牙眼合潮涎筋骨拘攣　身腰强直臍腹腫起與噤撮同證但胎風合眼與慢脾異不可妄用溫藥視其眉間氣色紅赤鮮碧者生靑黯黑者死治法解散風邪利驚化涎調氣辰砂膏最妙太乙散天漿子南星白附子天麻防風茯苓　各二錢全蝎朱砂各一錢麝香少許爲末每五分乳汁化下治胎驚
胎驚夜啼
上夜驚啼多痰熱仰身有汗赤面頰
月內夜啼驚愓抽掣者乃胎中受驚所致宜猪乳膏琥珀防風各一錢朱砂五分爲末用猪乳汁調一字抹兒口中或保命丹金箔鎭心丸驚有痰者抱龍丸驚有熱者凉驚丸龍腦安神丸尋常邪熱夜啼者用燈花三顆爲末燈心煎湯調抹兒口中以乳汁送下日二服大槪有痰熱者多上半夜仰身有汗而啼面赤心躁小便赤澁口中與腹皆熱也
下夜曲腰必虛寒甚則內釣手足掣
夜啼氣虛者四君子湯加山藥扁豆挾熱加黃連竹葉血虛焦啼者用當歸爲末乳汁調服氣血俱虛腹痛夜啼者用黃芪當歸赤芍木香甘草等分爲末每挑少許著乳頭上使吮乳服之有胎寒及衣被過凉以致臟寒盤腸內釣肚腹脹痛啼則眼目上視手足搐掣蓋夜則作盛寒則作痛甚則陰盛發躁所以夜啼宜保命丹輕者益黃散外炒麥麩熨之凡下半夜曲腰而啼面目靑白捫腹覺冷必冒寒腹痛也有因驚　受風邪而啼者二活散羌活獨活各二分檳榔天麻麻黃甘草各一分水煎服或加南星爲末蜜調可貼𩕄門有傷乳食作痛而啼者消乳食丸
客忤中惡哭黃昏
有日夜驚啼必黃昏前後尤甚者乃客忤中惡治詳後客忤條
飮乳方啼爛口舌
有欲飮乳到口便啼身額皆熱者看其口若無瘡必喉舌腫痛宜氷梅丸薄荷煎治之凡初生月內多啼者吉胎熱胎毒胎驚得散且無奇疾要知頻浴凍腹便成臍風不忌生人異物則爲客忤噤口驚啼乳食重服則吐瀉痰逆過煖則口舌瘡痍過凉則臟寒釣氣調理之法適中而已
諸驚急驚慢驚慢脾風馬脾風
神驚痰聚發風搐或因內熱風生肝
小兒元氣未充神畜未定或見生人異物或聞厲聲響器驚入心之胞絡火炎舍空而聚痰痰生熱熱生風心肝脾病也又有心內積熱而驚愓肝內生風而發搐痰涎壅盛風熱倂作所以暴烈緊急心肝病也蓋心主熱脾主痰肝主風相因而發謂之驚風痰熱可也謂之驚熱風痰亦可也大要驚熱者朱砂安神丸熱甚者凉驚丸虛者溫驚丸痰盛者辰砂化痰丸抱龍丸痰熱者滾痰丸驚風痰熱全者天麻防風丸古礞石丸又有驚積者受驚日久而積盛之也其證額汗喘息煩渴潮熱往來肚熱睡中覺腹內有物跳動瀉下如白脂豆砂是也治法　量與辰砂膏疎導仍與調氣和胃而愈
內外夾驚成假搐不比眞搐閉牙關
其有搐搦反張斜視而牙開不緊口無痰涎者多是外感風寒內傷飮食夾驚而成謂之假搐非眞搐內生驚癎也內傷飮食壅熱或因食後遇驚謂之傷食夾驚身熱溫肚或吐不思食大便酸臭先用人參羌活散加靑皮紫蘇取表消積次用瀉靑丸加辰砂蝎梢袪風鎭驚　食癖挾驚熱者寬熱飮痰積者白玉餠驚食兩重四肢搐搦痰壅盛者先與利驚丸消導次服啓脾散調脾外感因驚虛風邪承入心肝二經或內有積熱外又感風俱謂之傷風夾驚神困昏憒頭疼口中氣麤而熱先用惺惺散參蘇飮人參羌活散或大靑膏選用微表次與天麻防風丸通用導赤散五福化毒丹瀉靑丸腎氣丸凡驚風用銀水輕粉巴豆芒硝鉛霜腦麝蟾酥蜈蚣等劑往往由此變成慢驚難治況驚搐發熱若因內傷外感痘瘡而作其害尤速寧用細辛羌活靑皮乾姜荊芥之類以代腦麝發散獨活柴胡山梔枳殼大黃之類以代銀粉巴硝通利蓋瀉靑丸治肝熱尋衣直視或搐或不搐或臟腑飱泄諸藥不止等證如驚熱出於心肺者宜桑白皮葶藶赤茯苓車前子山梔甘草姜棗煎服從小便利之導赤散能瀉肝風降心火最利驚熱或加山梔羌活大黃又有驚瘧驚痢挾一切雜證者又當以意會之叅用各門藥可也
搐有虛實有逆順
驚風痰熱四證輕者四肢搐搦而已重者牙關緊急搖頭竄視張口出舌角弓反張身體掣顫手足搐搦四肢踡攣局方謂之八候凡髮際印堂靑筋三關虎口紋紅紫靑皆驚風之候實熱爲急驚屬肝木風邪有餘陽證虛熱爲慢驚屬脾土中氣不足陰證慢驚　本無熱所以熱者虛使然耳故曰熱分虛實男搐左視左眼上竄女搐右視右眼下竄男握拳大指出外女握拳大指入裏五指交如姜把者死男引手挽左直右曲女引手挽右直左曲凡此皆順反之則逆亦有先搐左而後雙搐者但搐順則無聲搐逆則有聲其指紋形勢　彎弓入裏者順出外者逆出入相半者難痊故曰證別逆順
治分先後與易難
治搐先於截風治風先於利驚治驚先於豁痰治痰先於解熱其若四證俱有又當兼施竝理一或有遺必生他證故曰治有先後急驚屬腑易治慢驚屬臟難治
雖然五臟多傳變無非痰火倂其間
驚邪入心則面紅臉赤夜啼入肝則面目俱靑眼竄入脾則面色淡黃嘔吐不食虛汗多睡入肺則面色淡白喘息氣乏入腎則面黑嚙乳咬牙寅卯辰時搐者肝木旺也當以腎氣丸補腎瀉靑丸瀉肝巳午未時搐者心火旺也當以腎氣丸補肝導赤散凉驚丸瀉心申酉戌時搐者肺金旺也當以益黃散補脾導赤散抑心瀉靑丸抑肝亥子丑時搐者水土俱旺之時水虛不旺惟土旺也當以益黃散補脾導赤散凉驚丸抑心要知五臟傳變皆痰爲患蓋痰乃風苗火靜則伏於脾火動則壅於肺痰火交作則爲急驚或成喉痺痰火結滯則爲癎釣或爲咳嗽痰火來去則爲瀉靑皆由脾濕而來所以驚風忌純用風藥不問急慢當以養血藥爲使古方保元湯加白芍爲慢驚美劑也
急驚發搐牙關緊潮熱秘渴壅痰涎
急驚八候俱全加以面赤脣紅渾身壯熱口中氣亦熱作渴引飮大便秘小便赤脈浮數洪緊原因內有實熱外挾風邪風熱倂作氣亂痰壅所以百脈凝滯關竅不通發時暴烈發過如故百日內見此證二三發不止者亦死
先與和氣通關竅
凡搐痰因氣鬱氣順則痰化而搐自止矣先宜蘇合香丸薄荷煎湯入姜汁化下順氣下痰通竅或星香散開關用藥吹鼻法或用天南星一錢片腦少許爲末生姜汁調蘸藥於左右大牙齦上擦之牙熱卽開
次截風搐淸心田
截風丸天麻殭蠶南星各二錢蜈蚣一條白附子防風朱砂全蝎各一錢麝香少許爲末蜜丸梧子大每一丸薄荷煎湯化下治驚風痰搐定搐散蜈蚣一條麻黃南星白附殭蠶羌活代赭石蝎梢姜黃朱砂各一錢麝香五分爲末每一字荊芥紫蘇煎湯下治急驚定搐如搐不止加烏蛇肉牛黃淸心丸
搐定痰熱尙不退下之只用抱龍丸
膽星一兩天竺黃五錢辰砂雄黃各二錢半麝香二錢爲末蜜丸芡實大甘草薄荷煎湯化下一丸痰壅嗽甚姜湯下心虛惕人參琥珀煎湯下蓋抱者保也龍者肝也肝應東方靑龍主藏魂魂安則驚自定理小兒諸驚四時感冒瘟疫濕痰邪熱以致煩躁不寧痰嗽氣急瘡疹欲出發搐常服袪風化痰鎭驚解熱和脾胃益精神又治蠱毒中暑及室女白帶用鹽少許細嚼一二丸新汲水下牛黃抱龍丸膽星八錢雄黃人參茯苓各一錢半辰砂一錢二分殭蠶三分釣藤一兩半天竺黃二錢半牛黃二分麝香五分爲末用甘草四兩煎膏和丸芡實大金箔爲衣陰乾藏之勿泄氣每近微火邊每服一丸或半丸薄荷煎湯磨服治一切急慢驚風及風熱風癡等證有熱者凉驚丸忌巴豆及諸熱藥僵仆不醒者用初生條浴體法
利後溫膽與定魄
驚悸頑痰者溫膽湯加酸棗仁或朱砂安神丸驚風已退神魂膽志未定者定魄丸人參琥珀茯苓遠志朱砂天麻菖蒲天門冬酸棗仁甘草各等分爲末蜜丸如皂子大朱砂爲衣每一丸燈心薄荷煎湯化下
醒脾防變慢驚纏
醒脾散人參白朮茯苓甘草白附子殭蠶天麻木香各五分全蝎二分半姜棗煎溫服或爲丸服治小兒脾困昏沈默默不食吐瀉不止痰作驚風
慢驚吐瀉涎喘鳴神緩眼開睡露睛搐搦乍靜又乍發身熱或冷面黃靑
眼半開半合似睡不睡十指或開或合似搐不搐又時口眼手足牽掣其脈或浮或沈身或凉或熱或吐或瀉或不吐瀉或食乳或不乳名半陰半陽合病卽如傷寒半表半裏也
陰證自陽宜細認
陰證慢驚自陽證急驚傳來纔經吐瀉便是慢驚男子以瀉得之爲重女子以吐得之爲重
隨證生胃截風形
因吐瀉得者理中湯加木香或五苓散脾困不食者醒脾散因臟寒洞瀉得者加味朮附湯附子白朮各一兩肉豆蔲一箇木香甘草各五錢每二錢姜棗煎服治吐瀉後脾虛變成慢驚身弓髮直吐乳貪睡汗多宜此溫寒燥濕行氣健脾因下積聚轉得者先與木香勻氣散因外感寒邪得者先與桂枝解肌湯輩因夏月脾胃伏熱大吐瀉得者當解暑熱不可專一回陽其他久嗽久痢傷寒變陰過服凉藥之類可以類推
尙有陽證蟬蝎散
初傳尙有八候陽證在者但於生胃氣藥中加以截風定搐如全蝎花蛇殭蠶白附子天麻南星軰可冷可熱均平陰陽不必專一回陽方傳慢驚者蟬蝎散全蝎七箇蟬退卄箇南星一箇甘草二錢半每五分姜棗煎服不省人事者保命丹吐瀉痰壅者來復丹
若是純陰烏蝎星
已傳慢驚外無八候但吐瀉不止者烏蝎散人參白朮茯苓甘草川烏全蝎南星各一分姜棗煎服如再服卽去川烏
厥冷回陽硫附進
硫附丸生附子尖二箇　蝎梢七箇熟硫黃一錢爲末生姜汁爲丸菉豆大每十丸米飮下兼治慢脾風肢冷或蝎梢餠金液丹靈砂丹或四君子湯加附子助胃回陽
身煖礞石與五靈
風痰壅盛者古礞石丸靑礞石搗碎一兩同焰硝五錢入砂鍋內炭火煆紅候冷爲末蒸餠丸菉豆大每二丸急驚薄荷荊芥煎湯下慢驚慢脾木香煎湯下但礞硝雖能利痰非胃家所好故以木香佐之能裹痰隨大便出而無糞來不動臟腑始知藥妙痰搐忌下者靈脂丸五靈脂白附子木香殭蠶各一分全蝎半分朱砂一錢南星五錢爲末醋煮生半夏糊丸麻子大每三丸姜湯下安神散全蝎四箇塘水浸一宿用南星一箇開一竅入蝎在內以南星末蓋口麫包火煨赤色埋土中一宿去火毒取出去南星用全蝎爲末每一字磨刀水調服亦治搐搦昏迷有痰者白玉餠凡方中麝香開竅龍腦輕粉下涎朱砂凉心皆爲純陽實熱者設虛者全要斟酌用
慢脾風微搐眼全閉
由慢驚後吐瀉損脾已極故曰脾風逐風則無風可逐療驚則無驚可療但脾間痰涎虛熱往來眼合者脾困神迷痰涎凝滯難療亦有不由急慢風傳次而至者
頭低搖睡顙汗多舌短或吐頻頻嘔口噤咬牙身冷不和以手摸人聲又小生胃回陽奈若何
初傳慢脾陽氣未甚脫者白殭蠶丸南星二錢殭蠶地龍全蝎五靈脂各一錢爲末煮半夏麯爲糊丸如麻子大每五丸姜湯下風盛四肢厥冷者黑附湯附子三分木香一分半白附子一分甘草半分姜煎服得手足溫蘇省爲度次以四君子湯加附子或異功散以溫中正氣脾困不食者醒脾散吐瀉者加味朮附湯硫附丸重者來復丹金液丹
馬脾風因肺寒甚痰嗽齁䶎證最危
寒邪停留肺兪寒化爲熱亦生痰喘𩚚逆上氣肺脹齁䶎俗云馬脾風若不速治立危宜抱龍丸或馬脾風散辰砂二錢半輕粉五分甘遂一錢半爲末每一字用溫漿少許上滴香油一點抄藥在油花上沈下却去漿水灌之神效
若只痰嗽將發搐惺蘇保命便能痊
先宜惺惺散參蘇飮人參羌活散次服保命丹全蝎十四箇防風南星蟬退殭蠶天麻琥珀各二錢白附子辰砂各一錢麝香五分有熱加牛黃片腦一方加羌活爲末粳米飯搗丸皂子大金箔十片爲衣初生兒半丸乳汁化下十歲已上兒二丸鉤藤燈心煎湯或薄荷金銀煎湯化下治初生臍風撮口夜啼胎驚內釣肚腹堅硬目竄上視手足搐掣角弓反張痰涎壅盛一切急驚及慢驚尙有陽證常服安神化痰如天釣加犀角天漿子雄猪膽汁爲丸井水調化一丸入鼻內令嚏次以鉤藤煎湯調服凡外感夾驚亦宜此法防之
癎痓
驚風三發則爲癎惡證病關五臟似驚風
心癎面赤目瞪吐舌心煩驚悸金箔鎭心丸或鎭心丸遠志雄黃鐵粉琥珀各二錢辰砂一錢麝香五分棗肉丸黃豆大金銀箔卄片爲衣每一丸麥門冬煎湯化下肝癎面靑上竄手足拳抽掣反折散風丹膽星二錢羌活獨活防風天麻人參荊芥川芎細辛柴胡各一錢爲末蜜丸梧子大每二丸大者三四丸紫蘇煎湯化下亦治剛痓脾癎面黃直視腹滿自利妙聖丹代赭石雄黃蝎梢辰砂杏仁各二錢輕粉麝香各一字巴豆二粒爲末棗肉丸梧子大每一丸杏仁煎湯下肺癎面白反視驚掣吐沫潮涎天星丸膽星全蝎蟬退各二錢半防風白附子天麻殭蠶各一錢半麝香五分爲末棗肉丸菉豆大每三丸荊芥生姜煎湯下腎癎面黑晦振目視人口吐淸沫如屍不動腎癎湯獨活麻黃川芎大黃甘草各六分姜煎服
體柔時醒與痓別風驚食癎治不同
小兒血氣未斂氣骨不聚爲風邪所傷者名風癎屈指如數有熱生痰宜先疎風然後淸痰散熱安神定搐散風丹因驚者名驚癎駭怖積驚啼呌恍惚宜先治驚然後淸三焦去熱化痰紫石散或定魄丸用靑黛一錢爲衣金銀薄荷川芎煎湯化下因食者名食癎或食時遇驚停乳大便酸臭或結痞先寒後熱宜先消積然後治癎又有痰火作癎者宜吐痰瀉火安驚紫霜丸用蝎梢煎湯下之或醒脾散爲丸服諸癎通用荊芥穗二兩白礬一兩半生半枯爲末麫糊丸黍米大朱砂爲衣每卄丸姜湯下急驚三癎丹蜈蚣一條南星一錢全蝎防風遠志白附子蘆薈玄胡索辰砂各一錢麝香一字金銀箔各三片爲末糊丸梧子大每一丸紫蘇菖浦煎湯下慢驚來復丹薄荷泡湯化下一二丸得利卽愈凡驚風對證用藥已效若覺未甚蘇省可再服數丸凡癎證方萌起耳後高骨間必有靑紋紛紛如線見之急爲爪破須令血出啼呌尤得氣通凡澣洗兒衣不可夜露恐爲雌烏落羽所汚染觸其間未有不爲癎也挾邪怪者其色變易不常見人羞怕
陽癎身熱陰癎冷
陽癎身熱抽掣啼呌仰臥面光脈浮病在腑易治陰癎身冷不掣不啼伏臥面黯脈沈病在臟難治陽癎忌溫藥陰癎忌凉藥古方治陰陽癎用代赭石火煆醋淬爲末每五分金銀煎湯入金箔少許調下
淸心豁痰是上工
血滯心竅邪氣在心積驚成癎故以調平心經氣血豁痰爲要也通用猪心丸或竹瀝丸白朮蜜炒厚朴甘草水煮各二錢半附子犀角各一錢全蝎七箇每箇用薄荷葉裹湯泡一時灸黃爲末竹瀝丸黑豆大每一丸金銀薄荷煎湯隨兒大小加減化服癎後瘖不能言者用南星濕紙煨香爲末每一字雄猪膽汁調服效癎愈後復作者斷癎丹久癎氣血不足者活虎丹
一身强硬爲痓痙終日不醒分剛柔
先譫語而發者名剛痓當發汗先肢冷而發者名柔痓當解肌
柔痓理中剛麻葛
柔痓理中湯三生飮剛痓麻黃葛根湯
通用斷癎　續命投
斷癎丹　小續命湯　詳　雜病　及　傷寒門
客忤
客忤異物暴觸驚
心氣不足遇人客或異物則忤而驚脾臟冷而痛多夜啼
狀若癎風眼不竄吐沫瘈瘲喘腹疼雄麝千金龍膽灌
雄麝散雄黃一錢乳香五分麝香一字爲末每一字刺鷄冠血調灌之仍以母衣覆身卽愈或鉤藤散千金龍膽湯保命丹外用竈心土蚯蚓等分爲末醋調爲丸摩兒頭及五心詳前夜啼條有中馬汗氣臭忤或馬鳴驚忤者用馬尾燒煙頻薰兒面以瘥爲度或先用姜湯調下蘇合香丸次用豆豉水濕搗丸鷄子大摩兒𩕄上及足心各五六遍次摩臍心及上下良久擘開自有毛卽擲之
天釣
天風外觸內熱痰痰因乳母愛酸鹹
天釣屬陽由乳母酒食煎炒鹹酸過度毒氣入乳遂令乳兒心肺生熱痰鬱氣滯加之外感天風觸動卒然目直身强如魚上釣之狀故曰天釣
搐熱眼飜如邪祟
壯熱驚搐手足抽掣眼目飜騰或啼或笑喜怒不常如邪祟狀
甚者爪甲亦靑藍通用鉤藤幷保命
鉤藤散人參犀角各五分全蝎天麻各二分甘草一分水煎溫服風熱勝者保命丹痰盛者抱龍丸熱痰者滾痰丸
挾食疎通和胃兼
夾積受驚肚熱脹硬睡中腹內跳動宜寬熱飮泄下惡臭然後與調和脾胃之藥治之此等不可誤作驚風
內釣
內釣內臟　抽掣痛卽　釣腸氣原因胎驚胎風動胎中風氣壅結兼驚而得眼有紅筋血點身反張脣黑偃啼外腎腫吐瀉方了外搐來內外兼攻實可恐誰知至寶鉤藤膏調氣鎭驚疎風內外共
驚風內釣腹中極痛偃啼面靑肢冷尿如米泔者鉤藤膏乳香沒藥各三錢木香姜黃各四錢木鱉肉十一箇爲末蜜調成劑收砂罐內量兒大小加減鉤藤煎湯或四磨湯化下次服五味木香散川練肉七箇用巴豆卅五粒去皮同炒豆黃去巴豆木香史君子玄胡索茴香各一錢爲末量兒大小加減米飮調下內釣冷痛者古芎歸湯加乾姜肉桂等分丁香沈香靑皮小茴減半水煎服痛甚者魏朮散莪朮五錢阿魏一錢先用溫水化阿魏浸莪朮一晝夜焙乾爲末每一字紫蘇煎湯或米飮調下內釣腹痛驚啼者乳香丸乳香五分沒藥沈香各一錢蝎梢十四箇檳榔一錢半爲末蜜丸梧子大每一二丸菖蒲鉤藤煎湯化下內釣陰腫便秘者歸牛散已上皆調氣疎風之劑若驚重者宜定魄丸以鎭之
盤腸腰乾蟲嘔攻
盤腸痛因寒鬱小腸亦腹痛多啼與內釣相似但痛則曲腰乾啼額汗爲異古方用白荳蔲砂仁靑皮陳皮香附莪朮甘草等分爲末紫蘇煎湯下蟲證亦與內釣相似但蟲痛攻心呌哭合眼嘔吐涎沫淸水四肢羸瘦面靑黃或寒或熱沈默不知病處發作有時爲異化蟲丸主之一切積痛盤腸蟲痛者通用沈乳感應丸沈香乳香杏仁木香丁香各一錢肉豆蔲一箇百草霜一分巴豆十四粒爲末酒煮過黃蠟和丸菉豆大每四丸姜湯或鉤藤煎湯下痢疾亦宜
中風不語似三種
盤腸蟲證中風三種俱似內釣但中風不語爲異治與大人一同小兒有中風後瘖不能言者用木香陳皮甘草煎湯呑肥兒丸內有黃連能去心竅惡血故也有肺風喘促涎潮竄視者用阿膠紫蘇烏梅人參煎服蓋阿膠能育神驚風後眼中瞳子不正者最宜
疝氣
疝氣亦因胎患得
有因父服熱藥以致氣滯於下者有因孕婦傷啼哭冷氣入胎中而成此疾者有久坐濕地而得者
多啼冷氣傳腎經
有因兒多啼不已冷氣吸入小腸釣痛傳流腎經而得者又有木腎有腎腫有腎癰有偏墜有㿗疝有奔豚有疝瘕與大科同
面靑吐沫陰囊腫
甚則小便淋澁陰囊腫痛者用甘草汁調地龍糞塗之風熱外腎焮赤腫痛日夜啼呌不數日退皮如鷄卵殼愈而復作者用老杉木燒灰入膩紛淸油調敷神效
小腹痛連腰背傾
諸疝皆因腎虛寒邪冷濕之氣侵入膀胱之經留而不散故陰核腫硬沈墜治法先宜䟽利次用逐寒溫臟之藥按穴灸之惟木腎腎癰瘡毒之氣入於腎經久則成膿治法外用㧞毒之藥敷貼內服消散癰毒排膿利水道等藥
先宜疎導歸牛散
歸牛散肉桂牽牛各五錢當歸大黃桃仁各二錢半全蝎一錢每一錢入蜜煎服利後以靑皮陳皮茯苓木香砂仁甘草生姜煎服和胃脣靑者死治疝氣便閉小腹陰囊牽引痛甚夜啼
次與和胃羨金鈴散
金鈴散金鈴肉五兩砂仁七錢半蓽澄茄木香各五錢爲末每一錢大者二錢鹽湯或酒調服治疝痛時先曲腰乾啼脚冷脣乾額汗或外腎釣上陰囊偏大通用鉤藤膏魏朮散
變蒸
變則氣升蒸則熱
變者變生五臟蒸者蒸養六腑故變則上氣蒸則體熱
八蒸十變長氣血
小兒初生形體雖具臟腑氣血尙未成就而精神志意魂魄俱未生全故三十二日一變六十四日一蒸凡遇一變卽覺性情有異於前上脣中心有一點白者是也初生至三十二日一變生癸水屬足少陰腎主精至六十四日一蒸二變生壬水屬足太陽膀胱其發耳與尻冷至九十六日三變生丁火屬手少陰心主藏神其性爲喜至一百二十八日二蒸四變生丙火屬手太陽小腸其發汗出而微驚至一百六十日五變生乙木屬足厥陰肝主藏魂喜笑至一百九十二日三蒸六變生甲木屬足少陽膽其發兩目不閉而赤至二百二十四日七變生辛金屬手太陰肺主藏魄生聲至二百五十六日四蒸八變生庚金屬手陽明大腸其發膚熱而汗或不汗至二百八十八日九變生己土屬足太陰脾主藏意與智至三百二十日五蒸十變生戊土屬足陽明胃其發不食腸痛而吐乳又手厥陰心胞絡與手少陽三焦二經俱無形狀故不變而不蒸十變五蒸者天地之數以生成之然後生意志能言語知喜怒故云始全也十變後六十四日爲一大蒸計三百八十四日長其經脈手足故手受血而能持物足受血而能行立又六十四日爲二大蒸計四百四十八日則言語意志有異於前又六十四日爲三大蒸計五百一十二日變蒸旣畢學語倚立扶步能食血脈筋骨皆牢稟氣盛者暗合而無外證稟氣弱者乃有蒸病
輕則潮汗微似驚
輕則發熱微汗似驚五日乃解
重則壯熱吐且渴
重則壯熱脈亂而數或吐或汗或煩啼燥渴七八日始解與傷寒相似亦有變蒸之後續感寒氣者如蒸於肝則目昏微赤蒸於肺則嚏嗽毛聳隨證調治
治貴平和汗下微
不汗而熱微發其汗若吐下者微和之不可妄治宜平和飮子白茯苓一錢半人參甘草各五分升麻二分稟受弱者加白朮一錢水煎服變蒸前後三日各進一服可免百病及百日內亦宜吐瀉不乳多啼者和氣散木香香附厚朴人參陳皮藿香甘草各等分姜棗煎服宿乳者紫霜丸痰熱者惺惺散
柴胡當歸寒熱遏
遏-沮止阻止柴胡當歸-處方名藥理作用兼表現
骨熱心煩啼呌不已者柴胡飮柴胡人參麥門冬甘草各二分龍膽草防風各一分水煎服有寒無熱者當歸湯當歸四分木香辣桂人參甘草各二分姜棗煎服蒸熱甚者紫陽黑散積熱寒熱如瘧者梨漿飮
龜胸龜背附解顱𩕄塡𩕄陷滯頤
龜胸肺熱百合丹
姙孕及乳子時多食五辛灸𤍿淹藏生下嬰孩或胸前高起形如龜狀此肺經受熱也行動喘乏但遇風寒或多食則痰嗽氣急喘滿肢體瘦悴久而不治將成疳勞之疾百合丹主之大黃三分天門冬杏仁百合木通桑白皮甜葶藶石羔各五錢爲末煉蜜丸如菉豆大每服一十五丸食後臨臥熟水化下
龜背客風松蘂驗
嬰兒生下不能護背客風吹脊入於骨髓所致或小兒坐早傴僂背高如龜多成痼疾間有灸肺兪膈兪炷粟米大艾三五壯收功內服松蘂丹松花枳殼防風獨活各一兩麻黃前胡大黃桂心各五錢爲末煉蜜丸如黍米大每服十丸或二十丸粥飮下量兒大小加減用之或外以烏龜尿點脊骨縫中效速
解顱原是腎家虛
小兒年大頭縫開解而不合腎主髓腦爲髓海腎氣有虧腦髓不足所致凡腦髓欠少如木無根不過千日終成廢人宜腎氣丸或八物湯加酒炒芩連外用南星白斂爲末醋調攤紅帛上烘熱貼之或顱頭骨燒灰油調敷縫中外作頭布遮護其父母宜服腎氣丸虎潛丸俾精血充足後育子女無是患也
風熱顖塡脾虧陷
顖塡者顖門腫起也脾主肌肉乳哺不常飢飽無度或寒或熱承脾以致臟腑不調其氣上衝塡脹顖高而突毛髮短黃自汗若寒氣上衝則牢䩕宜溫之熱氣上衝則柔軟宜凉之劑量輕重兼與調氣又有肝盛風熱交攻以致顖塡突起者瀉靑丸如因驚熱者驚風卽至顖陷者顖門成坑也始因臟腑有熱渴飮水漿致成泄利久則氣血虛弱不能上充腦髓故顖陷如坑不得平滿宜黃狗頭骨灸黃爲末鷄子淸調敷
滯頤熱者胃火炎冷涎胃弱不收斂
滯頤者口涎流出而漬於頤間也熱涎稠粘者乃胃火炎上也宜通心飮或瀉黃散加減冷涎自流者乃胃虛不能收約也宜木香半夏丸木香半夏丁香各五錢白姜白朮靑皮陳皮各二錢半爲末蒸餠丸麻子大一歲十丸二歲倍之米湯灌下
五軟五硬
五軟皆因稟受虧行遲語遲齒髮遲
五軟者頭項軟手軟脚軟身軟口軟是也頭軟頭不能正詳腎疳條項軟天柱倒也有吐瀉久弱者宜補脾胃有傷寒不及發表成者難治有肝膽伏熱面紅脣紅肌熱者羊角散羚羊角白茯苓虎脛骨酸棗仁桂心　熟地防風甘草各等分爲末每一錢酒調服或凉肝丸防風二錢人參赤茯苓各一錢半黃芩茺蔚子黑參大黃知母各一兩爲末蜜丸菉豆大量兒大小食後茶淸下兼治痘後目赤腫痛有風氣入肝筋舒頭項軟者天柱丸蛇含石一塊火煆醋淬七次鬱金麝香各少許爲末飯丸龍眼核大每一丸荊芥煎湯或金銀薄荷煎湯化下通用建骨散單殭蠶炒爲末每三五分薄荷泡酒調服治久患痿疾體虛不食及諸病後天柱骨倒外用生筋散木鱉子六箇萆麻子六十箇俱去殼搗爛先抱起兒頭摩項上令熱後用津液調勻貼之效貼項方生附子南星等分爲末生姜自然汁調敷頸項軟處手軟無力以動也所受肝弱兩手筋縮不能舒伸薏苡丸薏苡仁當歸秦艽酸棗仁防風羌活各一兩爲末蜜丸芡實大每一丸至二丸麝香荊芥煎湯化下脚軟行遲乃骨髓不滿氣血不充筋弱不能束骨宜腎氣丸加牛膝五加皮鹿茸五六歲不能行者羊角丸羚羊角虎脛骨生地酸棗仁白茯苓各五錢桂心防風當歸黃芪各二錢半爲末蜜丸皂子大每一丸或三丸溫酒化下三歲不能行者加五加皮一兩牛膝木瓜各五錢爲末每二錢米飮入酒少許調服有脚指踡縮無力不能伸展者海桐散海桐皮牡丹皮當歸熟地牛膝各二分山茱茰補骨脂各一分葱煎服有鶴節風俗云鼓槌風乃腎虛精髓內耗爲風邪所襲皮膚不榮日漸枯瘁如鶴脚之節宜腎氣丸加五加皮鹿茸牛膝身軟肉少皮膚自離飮食不爲肌膚四君子湯緊皮丸遍身筋軟者鹿茸四斤丸加當歸靑鹽各等分口軟語遲嬰兒在胎母卒有驚怖驚氣承胞絡之經使生子心神不足舌本不通四五歲猶不能言菖蒲丸石菖蒲人參麥門冬遠志川芎當歸各二錢乳香朱砂各一錢爲末蜜丸麻子大每十丸米飮下諸病後不能語者鷄頭丸雄鷄頭一箇鳴蟬三箇俱灸焦大黃川芎甘草各一兩人參木通各五錢當歸黃芪遠志麥門冬各三分爲末蜜丸小豆大每五丸空心米飮下久服取效齒遲因稟氣不足則髓不能充骨宜腎氣丸或十全大補湯加知母黃栢外用當歸川芎芍藥山藥沈香甘草各等分爲末糝齒齦上仍可白湯調服單方雄鼠屎卄粒每日用一粒楷齒齦上至卄一日當生髮遲乃血氣不能上榮蓯蓉丸肉蓯蓉川芎當歸芍藥熟地各等分胡粉減半爲末蜜丸黍米大每十丸黑豆煎湯下仍磨化抹頭上已上皆因稟受不足或因吐瀉後致者可以補助脾胃失治必成無辜篤疾
五硬强直本風證若兼腹硬兼積醫
五硬者頭項四肢强直氷冷乃肝受風邪也宜小續命湯烏藥順氣散主之腹大骨痛不寬者五積散加烏藥殭蠶積消氣和則愈若心腹俱硬面靑者死
丹毒附胎瘡
丹毒遊行走遍身病因濕熱逼心君
丹名不一皆由母食五辛及烘尿衣承熱或不甚乾卽著濕熱侵淫心火驟盛以致毒與血搏而風承之所以赤腫遊走遍身不定其始發於手足或頭面胸背令人煩悶腹脹其熱如火痛不可言若入小腹陰囊如靑傷者死
㧞毒凉肌審起處
治法先用鍼砭去血外用拔毒凉肌之藥敷從頭頂上起用葱自然汁塗從頭頂上紅腫痛用赤小豆爲末鷄子淸調塗從面上赤腫用竈心土末鷄子淸調塗從背起用桑白皮末羊脂調塗從兩背赤腫黃色柳木燒灰水調塗從兩脇虛腫用生鐵剉末入猪糞水調塗從臍上腫起用檳榔爲末米醋調塗從兩脚赤腫起用乳香爲末羊脂調塗從兩脚赤白點起用猪槽下土爲末淸油調塗從陰上起用屋漏處土爲末羊脂調塗錢氏通用朴硝土朱爲末藍葉浮萍水苔同硏絞汁調塗或用朴硝一兩大黃五錢爲末新汲水調時時塗掃凡丹毒變易非輕如經三日不治攻入臟腑卽死
入裏內消可救人
毒氣入裏腹脹則死紅內消散救之紅內消當歸茄片或茄蔕亦好甘草羌活黃芩各五錢麝香五分爲末每二錢生地黃煎湯調服通用五福化毒丹犀角消毒飮四順淸凉飮人參敗毒散加紫草或升麻葛根湯加白朮茯苓木香枳殼大抵以淸心火去濕熱爲主勿令毒陷有不可服凉藥者惺惺散妙
胎瘡必先化其毒次用父便刷如神
一二歲生瘡遍身先服五福化毒丹或犀角消毒飮外用父小便鵝翎蘸刷濕者靑黛末乾糝更與丹毒通用條叅看
內傷乳食類
吐瀉
吐瀉初生怎可當
脾虛則瀉胃虛則吐脾胃俱虛吐瀉不止久則變成慢驚與疳初生惡物未下但嘔黃汁者木瓜丸木瓜膩粉木香檳榔麝香各等分爲末麫糊丸小豆大每一二丸甘草煎湯下初生吐瀉不止者朱砂丸朱砂南星巴霜各等分爲末糊丸黍米大每二丸薄荷煎湯灌服下之後以朱沈煎調之朱砂二錢藿香三錢滑石五錢丁香十四粒爲末用新汲水一盞麻油滴成花抄藥五分在上須㬰墜下澄去水別用溫水下初生吐瀉壯熱不思乳食大便色白或不通者停乳也先宜紫霜丸下之後用香橘餠木香橘皮靑皮各二錢半厚朴神麯麥芽砂仁各五錢爲末蜜丸芡實大每一丸紫蘇煎湯米湯任化下或加肉豆蔲訶子一切冷積泄瀉俱效
治者先分身熱凉寒吐腥臊瀉靑白熱吐酸臭瀉色黃
初生及稍長嬰兒吐瀉以身凉面黃瀉靑白吐腥臊者爲內傷寒乳或外感風寒以身熱面赤瀉黃赤吐酸臭者爲內傷熱食或外感暑熱古方吐瀉身凉者觀音散吐瀉身熱作渴者錢氏白朮散吐瀉身溫或乍寒乍熱不思乳食或食乳難化大便靑白此上實下虛也先宜益黃散後宜四君子湯隨五臟見證加減如吐瀉肢厥𩕄陷加藿香丁香脾虛生風多困加半夏麯沒石子及冬瓜子少許驚啼瘈瘲睡臥不安加全蝎鉤藤白附子赤白痢加歸芍粟米白痢加乾姜粟泄瀉加陳皮厚朴傷風加川芎防風羌活細辛發渴加乾葛枇杷葉及木瓜少許
挾風必定增寒熱
傷風多作吐瀉風木好侵脾土故也外證必增寒壯熱時有頭疼咳嗽氣促大槪熱者宜先服大靑膏或鉤藤散發散後服益黃散補脾冷者先服益黃散補脾後服大靑膏或鉤藤散發散如吐驟或瀉完穀者乃傷風甚也大半夏湯
被濕腹脹溺不長
濕多身重腹脹小水不利平胃散主之虛者異功散吐瀉作渴溺澁者五苓散壯熱體重吐酸瀉濁者濕兼熱也羌活黃芩蒼朮甘草等分水煎溫服
寒多腹痛暑必渴
寒月吐瀉白色不渴者益黃散腹痛者理中丸肢冷加附子
久不止者沒石子丸沒石子一箇白豆蔲五箇訶子二箇木香黃連各一錢爲末飯丸麻子大每十五丸米飮下兼治疳痢瀼瀉暑月吐瀉色黃引飮者異功丸或玉露丸石羔寒水石各一兩甘草五錢爲末糊丸黃豆大每一丸冷水下吐不止姜湯下久不止者古連栢丸黃連黃栢各一兩爲末入猪膽汁內煮丸菉豆大每卄丸米飮下抑論二證多見於夏秋如立夏前後濕熱時行暴吐瀉者蘇葛湯夏至後吐瀉身熱或傷乳食瀉湥黃者益元散合四苓散加蒼朮爲末溫水調服大暑後吐瀉身溫或傷乳食瀉黃白者食前服益黃散食後服益元散立秋後吐瀉身凉不食多睡多噦不渴者頻服益黃散少服益元散秋分後吐瀉身冷不食瀉靑褐水者益黃散
瀉臭哯乳食必傷
內傷乳食不化面黃腹脹瀉如抱壞鷄卵臭者消乳食丹丁香木香靑皮肉豆蔲三稜莪朮各等分爲末糊丸麻子大每五丸米飮下小便不淸者胃苓湯加肉豆蔲爲丸米飮下腹痛吐乳者平胃散合蘇合香丸蜜調米飮下挾痰者二陳湯加山査麥芽白朮烏梅熱加黃連寒加乾姜危甚者燒鍼丸黃丹一兩或加枯礬等分爲末棗肉丸芡實大每服一丸用鍼挑於燈焰上燒存性乳汁或米泔冷水任化下此藥淸鎭專主吐逆及瀉大人亦宜
內虛失音爲腎怯
吐瀉五內俱虛有失音者乃腎怯也腎氣丸主之凡人病後失音者同
食少氣陷損胃陽
吐瀉久不止者乃淸氣下陷胃口陽虛飮食少進四肢無力升陽益胃湯主之或異功散虛渴者錢氏白朮散
但食卽吐先除積
內傷乳食面色靑白發熱四肢逆冷腹脹當先用消乳食丹取積消導寬利胸膈如嘔甚者只用白豆蔲砂仁等分甘草減半爲末乾糝牙兒口中凡喫乳喫物飮水不下者宜或燒鍼丸亦妙冷氣入胃嘔吐不已者四君子湯加白豆蔲砂仁肉豆蔲山藥爲末或蜜丸每一錢木瓜紫蘇煎湯下脾胃虛弱逆痰含哭飮乳食物停滯不散腹滿嘔吐哯乳者四君子湯加南星砂仁丁香藿香冬瓜子姜煎服或啓脾丸嘔而不止痰涎在喉有聲將作驚者二陳湯加丁香藿香或抱龍丸主之因驚氣逆而吐者大溫驚丸吐而湯水不納者五苓散吐涎痰熱者白玉餠下之冷者溫之有吐沫或白綠水者胃冷也理中丸或半夏陳粟米等分姜煎服吐稠涎及血者肺熱也久則肺虛阿膠散加減吐沫水者後必蟲痛安蟲丸乾漆二分雄黃巴霜各一錢爲末糊丸黍米大每五七丸或卄丸發時取東行石榴根煎湯痛甚苦練根或蕪荑煎湯下量兒大小服之經年吐乳眼慢糞穢有筋膜者乃父母交感時喫乳所致宜益黃散五疳保童丸凡哯乳因驚因積　因氣滯因外感與治吐同
瀉滑靑者慢驚防
滑者或出不知或直射濺流或穀食不化或下之如桶潵潰四君子湯加訶子木香陳皮肉豆蔲姜煎服兼進固腸丸或眞人養臟湯或沒石子丸加乳香肉豆蔲選用瀉靑色者乃夾驚木尅土也益黃散大溫驚丸主之有初起黃變靑或瀉藥物直過者尤爲寒瀉三五次卽困急用附子理中湯或肢冷口鼻氣亦冷欲作慢驚慢脾者觀音散加全蝎天麻防風羌活甚者用金液丹爲末煎生姜米飮調灌多服乃效候胃氣已生手足漸煖瘈瘲猶在者却用金液丹合靑州白丸子等分服之兼用異功散理中丸鉤藤散轉驚丸調理雖至危者往往死中得生金液丹眞小兒吐瀉之妙劑也蓋小兒吐瀉皆當溫補若已虛損尤當速生胃氣惟尋常時行瀉證不可遽投熱藥瀉止痢作無疑若患瘡瀉靑乃毒去無害不必服藥
五疳
五疳由積虛而成
疳者乾也瘦瘁少血也五疳病關五臟二十歲以下曰疳二十歲以上曰勞始因乳食太過或乳母喜怒房勞後卽與兒乳或飯粥肉食太早肥甘不節而成間有傷寒病後久吐久瀉久渴痞積疹痘雜證妄施吐下內兦津液而成者要皆脾胃虛弱血氣枯滯生積生熱生痰承臟氣之虛傳入爲疳間有熱者亦虛熱耳故治熱不可妄表過凉治虛不可峻溫驟補
內熱中滿病初萌
經曰數食肥令人內熱數食甘令人中滿言痛之始也凡嬰兒乳食停滯稍覺飽滿內煩不安虛者必須扶胃而兼消導實者必先疎利而後和胃不可因循以致積久成疳又有熱滿未甚便施蘆薈胡連龍膽苦寒傷胃反致疳者
內疳痞結漸黃瘦外鼻赤爛瘡痍生
疳證初患中滿久則結痞初患內熱久則外潮令人肌膚黃瘦或耳鼻生瘡或遍身生瘡愛喫泥炭土米鹹酸雜果食不消化小便不淸大便反利大槪熱疳多見外證冷疳多見內證疳證鼻頭有瘡不著痂漸遶耳生瘡宜用白芨輕粉各二分烏賊魚骨三分爲末先以漿水洗拭乾糝或鼻下赤爛自揉者用蘭香葉燒灰　二分銅靑半分輕粉少許爲末乾糝疳證遍體生瘡不歇乃蟲內耗精髓外蝕皮膚宜連肚丸黃連七兩水濕透納雄猪肚內用線緊縫飯上蒸十分爛取出和少蒸飯搗丸小豆大每二三十丸米飮下仍以川芎生地茯苓茯神與之調血淸心或蘆薈丸肥兒丸生犀散選用間服外以大腹皮苦參白芨煎湯洗後却用訶子帶皮核燒灰入麝香輕粉少許爲末敷之自幼小以至弱冠皆同
熱疳身熱大便秘
疳病初起人未瘦怯但臉赤口臭脣焦煩渴潮熱如火大便秘澁者爲熱疳宜胡連丸胡黃連川黃連各五錢辰砂一錢半爲末入猪膽內繫定虛懸於銚內用淡漿煮一炊飯久取出入蘆薈末二錢麝香少許梗米飯丸麻子大每五七丸茶淸下一方有靑黛蝦蟆灰各二錢熱疳黃瘦雀目遇夜不見或生瘡者五福化毒丹陳粟米飮下
冷疳身凉瀉不停
疳病久則目腫面黧體瘦煩渴多汗腹脹滑瀉無常或靑或白或如垢膩者爲冷疳宜至聖丸丁香丁皮各一錢木香厚朴史君子陳皮肉豆蔲各二錢爲末神麯糊丸麻子大每七丸米飮下
冷熱相兼泄且秘或時便血或潮蒸
冷熱二證交互非新非久不內外因者宜消積和胃滋血調氣淡薄飮食久則自然堅牢如聖丸主之胡黃連川黃連蕪荑史君子各一兩麝香五分爲末用蝦蟆五箇搗碎酒熬成膏和丸麻子大每五七丸或二十丸人參煎湯下常服錢氏白朮散以生津液蓋疳本濕熱久則寒濕全在臨時會意
驚疳面赤盜汗渴安神退熱滋衛榮
驚疳卽心疳原因心虛血弱神不守舍更加乳食不調心臟積熱所致外證臉赤脣紅口舌生瘡胸膈煩悶小便赤澁五心皆熱盜汗發渴嚙齒驚悸宜茯神丸茯神蘆薈琥珀黃連赤茯苓各三錢遠志用黑豆水煮去骨鉤藤皮蝦蟆灰各二錢菖蒲　一錢麝香少許爲末粟米糊丸麻子大每十丸薄荷煎湯下輕者朱砂安神丸大溫驚丸
風疳凉血與順氣搖頭揉目便多靑
風疳卽肝疳多因胎風更加乳食不調肝臟受熱或乳母外感內傷邪氣未散遽與乳兒所致外證搖頭揉目白膜遮睛或赤腫眵淚爛弦痛痒雀目昏暗甚至經月眼合名曰疳眼汗流合面而臥肉色靑黃髮立筋靑腦熱羸瘦宜生熟地黃丸加當歸煎服或黃連肥兒丸山梔煎湯下疳眼壯熱體瘦脇疼便靑一切肝證風疳丸靑黛黃連天麻五靈脂夜明砂川芎蘆薈各二錢龍膽草防風蟬退各一錢半全蝎二枚乾蟾頭三錢爲末猪膽汁浸糕丸麻子大每十丸薄荷煎湯下如脇硬眼角見黑氣者難治
食疳痞脹多溏泄磨積退黃脾漸寧
食疳卽脾疳由乳食傷而復傷脾氣孤弱或乳母恣食生冷肥膩或酒飯後卽與乳兒久則變爲乳癖腹脇結塊名曰乳疳外證黃瘦腹脹氣促瀉臭合睡食減吃泥宜益黃散消乳食丸或肥兒丸加莪朮靑皮陳皮肚大靑筋者小胡連丸胡黃連五分去果積阿魏一錢半去肉積神麯去食積黃連去熱積各二錢麝香一粒爲末猪膽汁和丸黍米大每卅丸白朮煎湯下
氣疳咳血或聲瘂退熱化痰肺自淸
氣疳卽肺疳原因傷寒傷風汗後勞復更加乳食不調以致肺氣受傷外證鼻下兩傍瘡痒不痛或鼻流臭汁內生息肉或汁所流處隨卽成瘡名曰疳䘌不時咳嗽氣逆寒熱唾紅泄瀉多啼揉鼻咬甲與勞證大同宜先服淸肺湯黃芩當歸麥門冬連翹防風赤茯苓桔梗生地紫蘇甘草前胡各五分桑白皮一錢水煎服次服化䘌丸蕪荑蘆薈靑黛川芎白芷胡黃連川黃連蝦蟆灰各等分爲末猪膽汁浸糕丸麻子大每卄丸食後臨臥杏仁煎湯下其鼻常用熊膽泡湯小筆蘸洗俟前藥各進數服再用靑黛當歸赤小豆瓜蒂地楡黃連蘆薈各等分雄黃少許爲末入鼻斂瘡疳瘂不能發聲者用黃連肥兒丸十五粒蘇合香丸一粒朱砂五靈脂各少許爲末菖蒲煎湯承熱調服
腎疳耳焦天柱倒齒脫手足冷如氷
腎疳又名急疳言五疳惟腎爲最急也多因痘後餘毒未淨更加乳食不調甘味入脾而生蟲狀似傷寒狐惑上蝕齒齦則口瘡出血臭氣甚則齒齦潰爛齒黑脫落顋有穴者名曰走馬疳言陽明熱氣上奔如馬然下蝕腸胃則下痢肛爛卽後疳痢外證腦熱肌削手足如氷爪黑面黧身多瘡疥寒熱時作甚者天柱骨倒俱宜腎氣丸加史君子川練肉走馬疳幷痘毒牙痛者溺白散或用白芷五錢馬牙硝一錢銅靑五分麝香一字爲末乾敷口角及擦齒上妙
又有諸般難治證
曰疳乾疳渴疳勞疳瀉疳痢疳腫皆五疳之危證曰蛔疳腦疳脊疳無辜疳丁奚疳哺露疳皆五疳死證所以然者五臟俱病故也
疳乾五臟俱不平
心疳舌乾多啼肝疳乾啼眼不轉睛脾疳搭口癡眼口乾作渴肺疳聲焦皮燥大便乾結腎疳身熱肢冷小便乾澁古方通用連膽丸黃連五錢猪膽汁浸瓜蔞根烏梅蓮肉杏仁各二錢爲末牛膽汁浸糕丸麻子大每十五丸烏梅姜蜜煎湯下如五乾俱見身上粟生色斑黑者必死
疳渴遇夜還稍止
疳渴臟中宿有疳氣加之乳母恣食五辛灸𤍿酒麫以致小兒心肺壅熱日則煩渴引飮乳食不進夜則渴止宜連膽丸如飮水不止舌黑者卽死
疳勞潮汗咳瀉成
疳勞骨蒸五心潮熱盜汗咳嗽泄瀉肚硬如石面色如銀斷不可治古方八物湯去白朮加黃芪柴胡陳皮半夏使君子蝦蟆灰鱉甲各等分姜棗煎服或連膽丸香連猪肚丸加蝦蟆灰救之如氣促者卽死
疳瀉額上靑紋見
疳瀉毛乾脣白額上靑紋肚脹腸鳴泄下糟粕忌用熱藥止之宜香蔲丸黃連三錢木香肉豆蔲訶子砂仁茯苓各一錢爲末飯丸黍米大每五丸米飮下如滑瀉脫肛𩚚逆者死速
疳痢五色濕邪縈
疳痢見有疳疾加之傷食及感冷熱不調以致痢下五色裏急後重宜香砂丸黃連三錢木香厚朴夜明砂砂仁各二錢訶子一錢爲末粳飯丸麻子大每十五丸姜艾煎湯下如人中平滿者必死
疳腫中虛毒氣倂
疳腫脹者虛中有積積毒與脾氣相倂故令肚腹緊脹由是脾復受濕故令頭面手足浮腫宜退黃丸肥兒丸脹甚者褐丸子蘿蔔子一兩陳皮靑皮檳榔黑丑五靈脂赤茯苓莪朮各五錢木香二錢半爲末麫糊丸菉豆大每十五丸桑白皮紫蘇煎湯或蘿蔔煎湯下治小兒乳食不消心腹脹滿嘔逆氣急或腸鳴泄瀉腹中冷痛食癥乳癖痃氣痞結積聚腸胃或秘或利頭面浮腫兼治五疳八痢肌瘦腹大者如神一方有胡椒黃連三稜苦練根各二錢半疳脹腹皮緊者大異香散加五靈脂爲末紫蘇煎湯下少呑紫霜丸
蛔疳蟲出難爲情
蛔疳因缺乳粥飯肉食太早腸胃停蓄甜膩化爲蛔蟲多啼嘔沫腹痛脣紫腸頭及齒痒蛔雖食蟲却不可動動從口鼻出者難治凡疳積久莫不有蟲形狀不一黃白赤者可醫靑黑者死
腦疳顖腫髮作穗
腦疳因胎中素挾風熱生下乳食越常或臨産犯房以致滿頭餠瘡腦熱如火髮結作穗顋腫顖高遍身多汗宜龍膽丸龍膽草升麻苦練根防風赤茯苓蘆薈油髮灰靑黛黃連各等分爲末猪膽汁浸糕丸麻子大每卄丸薄荷紫蘇煎湯下食後仍以蘆薈末入鼻
疳脊蝕脊鋸齒形
脊疳蟲蝕脊膂骨如鋸齒拍背如鼓鳴十指背生瘡頻咬爪甲煩熱黃瘦下利宜蘆薈丸
無辜項核蟲如粉或因烏羽古方評
無辜疳腦項邊有核轉動軟而不疼中有蟲如米粉不速破之則蟲隨熱氣流散淫蝕臟腑以致肢體癰瘡便利膿血壯熱羸瘦頭露骨高初起可用鍼破膏藥貼之或因浣兒衣時夜露簷下爲飛鳥落羽所汚兒著此衣蟲入皮膚故也其衣用火烘之則無此恙宜月蟾丸用癩蝦蟆一箇打殺置桶中以尿浸之却取糞蛆一杓入內任蛆食一日夜取出以布袋繫於急流水中浸一宿瓦上焙乾入麝香一字爲末飯丸麻子大每卅丸米飮下一服虛煩退再服渴止三服瀉住亦治諸疳
丁奚腹大手足小
丁手足與項極小伶仃也奚腹大也甚者尻高肉削臍突號哭胸陷或生穀癥愛喫生米
哺露飜食骨稜層
哺露疳虛熱往來頭骨分開飜食吐蟲煩渴嘔噦骨瘦稜層露形者死蓋丁奚哺露皆因脾胃久虛不能消化水穀以致榮衛氣弱肌肉消爍腎氣不足復爲風冷所傷形體瘦露亦有胎中受毒臟腑少血所致盡皆無辜種類難治宜十全丹救之
保童消食堪通用
五疳保童丸鰻鱺頭蟾頭熊膽麝香夜明砂天漿子黃連龍膽草靑皮五倍子苦練根雄黃靑黛蘆薈胡黃連各等分爲末糯米糊丸麻子大每十丸米飮下治五臟乾疳五疳消食丸史君子麥芽陳皮蕪荑神麯草龍膽黃連山査各等分爲末陳米飯丸黍米大每十丸米飮下消疳殺蟲退熱磨積進食
蘆薈肥兒美且靈
蘆薈丸胡黃連雷丸蘆薈蕪荑木香靑黛鶴蝨黃連各一兩蟬退卄箇麝香一錢爲末猪膽汁浸糕丸麻子大每卄丸米飮下消疳殺蟲和胃止瀉肥兒丸黃連神麯各一兩麥芽肉豆蔲史君子各五錢檳榔木香各二錢爲末猪膽汁浸糕丸麻子大每三四十丸米飮下治身黃肚急痞塊泄瀉瘦弱一切疳證一方去檳榔豆蔲木香加蕪荑靑皮名黃連肥兒丸治諸疳及疳眼
壞證十全與布袋
十全丹陳皮靑皮莪朮川芎五靈脂白蔲檳榔蘆薈各五錢木香史君子蝦蟆灰各二錢爲末猪膽汁浸蒸餅丸麻子大每卄丸米飮下熱者薄荷煎湯下治丁奚哺露無辜疳證布袋丸夜明砂蕪荑史君子各二兩蘆薈人參白朮茯苓甘草各五錢爲末湯浸蒸餅丸彈子大每一丸用絹袋盛之次用精猪肉二兩同煮候肉爛熟提起藥掛風前陰乾只用肉和汁與兒食之次日依前煮服藥盡爲度治諸疳腹大頸小面黃蟲痛飮食不爲肌膚
佩服單方羨夜明
單夜明砂炒爲末入諸飮食中服之治諸疳又有鬾病者因孕婦被惡祟導其腹中令兒下利寒熱去來毛髮不澤或因婦人有兒未能行時復有孕使兒飮乳亦成此疾宜千金龍膽湯仍以紅紗袋夜明砂與兒佩之
諸積癖病腹脹痞黃腹痛八痢乳嗽斷乳喘尿白汗多
諸積須分虛與實虛者熱微實熱多
諸積腹脹腹痛甚結癖痞浮腫黃疸以至八痢等證總皆積之爲害虛者渾身微熱或夜間有熱少食神倦抱起如睡實者壯熱肚熱尤甚便閉顋腫喉塞涎鳴壅盛熱毒發瘡俱宜木香丸主之虛者少用實者倍服其或變證面黑瀉黑久瀉氣促手心生瘡瘦軟者不治
乳積吐瀉極其臭
吐乳瀉乳其氣酸臭皆由啼呌未已飮乳停滯不化得之雖未喫穀而有痞是爲乳積
氣積蟹渤呌啼過
腹痛　啼呌利如蟹渤或發熱肚膨體瘦飮食不爲肌膚皆由觸忤其氣榮衛不和淹延日久得之是爲氣積
食積面黃肚腹硬
腹硬帶熱渴瀉或嘔面黃皆由飮食無度食飱過飽後卽睡得之是爲食積
行氣消乳食自磨
行氣丸木香檳榔丁香枳殼甘松史君子神麯麥芽各二錢半三稜莪朮靑皮陳皮香附各五錢胡黃連一錢爲末蒸餅丸黍米大每卄丸米飮下治氣積如　有汗者去靑皮或五味木香散亦好消乳食丸砂仁陳皮三稜莪朮神麯　麥芽各五錢香附一兩爲末糊丸麻子大每卄丸紫蘇煎湯下治乳積食積甚者消積丸感應丸紅丸子下之
要知小兒腸胃軟切戒猛峻傷元和
小兒有積腸胃脆軟忌用毒藥攻擊久則脾虛食少或吐或利變生他證取積之法調脾和胃緩急次序攻之切勿傷其胃氣有因下積傷脾反生潮熱變爲慢驚者有之
癖病不食但飮乳
凡小兒不食但飮乳飮乳而又咳嗽吐痰者必腹中有癖
寒熱如瘧因停水
惟癖能發潮熱或寒原因乳食失調以致中脘停水不能宣行爲瘀爲痰冷氣搏之結而爲癖所以久瘧多有之
藏於隱僻脇腹疼
卽痞塊與大人積聚同多藏脇腹隱僻之處時時作痛
取癖保安還是主
輕者木香丸重者取癖丸甘遂芫花牽牛辣桂莪朮靑皮木香桃仁五靈脂各二錢爲末入油巴豆一錢和勻飛麫糊丸麻子大每一二丸姜蜜煎湯下泄後冷粥補仍與和胃秘傳保安丸白朮土炒三兩神麯木香檳榔茯苓三稜史君子厚朴荸薺甘草各一錢蒼朮二兩陳皮枳實人參莪朮各一兩半黃連猪膽汁浸砂仁麥芽益智仁肉豆蔲藿香白豆蔲各五錢爲末蜜丸龍眼大每一丸米飮化下嘔吐姜湯下治小兒五疳八痢吐瀉肚大靑筋面黃肌瘦疳積等疾有肉積加山査喘加蘿蔔子瀉加澤瀉猪苓各一兩化痞丸木香人參黃芪當歸桔梗黃連三稜莪朮鱉甲夜明砂綠礬枳實史君子苦練根訶子各一兩蝦蟆灰七錢半爲末蜜丸菉豆大每卅丸米飮下忌生冷雜果發脾之物大人癥瘕去夜明砂蝦蟆黃連爲丸梧子大服治疳消癖進食止瀉和胃追蟲撾脾散海蛤粉黃丹硫黃各等分初伏日修合爲末用醋調成膏攤瓦盆內曬乾再硏爲末一歲兒服一分空心米飮下取下脾穢如藍汁爲效貼痞膏水紅花子二錢大黃朴硝山梔石灰各一錢酒酵一塊鷄子大共搗成膏用布攤開貼痞塊上再用湯甁熨手帕勒之三日後揭起肉黑如墨是其效也
腹脹由中虛氣作有積實者喘氣惡
有積悶亂喘滿爲實宜紫霜丸白玉餅消積丸褐丸子選用以利其積若氣短喘急者分氣紫蘇飮換蘇湯
無積不喘虛宜溫
無積不喘爲虛可以溫散六君子湯加白芍乾姜厚朴或大異香散加五靈脂爲末紫蘇煎湯下或五苓散俾上下分消其氣不可妄下仍忌香燥熱藥
誤下面腫及手脚
誤下脾氣內陷虛氣附肺外行肺主面目胞顋脾主四肢故作浮腫
腫脹通用塌氣丸
胡椒一兩蝎梢五錢爲末麫糊丸粟米大每五七丸米飮下如腹大加蘿蔔子
大喘氣麤腎氣索
腎虛水氣承肺大喘者危益黃散塌氣丸救之
陰腫多因地氣抽或啼怒傷小腸絡
陰核氣結腫大釣痛謂之㿗疝有因坐石冷氣凝之或近地風濕傷之俱宜五苓散有風熱囊腫便閉者三白散有因啼呌不止致令陰氣下結水竇不行或孕婦啼泣過傷令兒生下小腸氣閉血水凝聚水上承肺故多先喘而後腫痛有稀軟者有木硬者宜行心氣逐腎邪利二便更無補法宜桃仁丸桃仁三錢辣桂大黃牽牛蒺藜牡丹皮各二錢爲末蜜丸麻子大每五七丸葱白木通靑皮入鹽煎湯下或煎流氣飮子下靑木香丸外治腎囊腫大莖物通明用牡蠣爲末先以津唾塗腫處次用乾糝坐地被風及蟲蟻吹著囊腫用蟬退煎湯頻洗或葱地蚯蚓糞爲末甘草汁調敷風熱外腎暴腫且硬或生瘡者用生地黃爲末先以葱椒煎湯於避風處洗淨次用津唾調敷外腎熱者鷄子淸調敷或加牡蠣少許餘詳大科疝氣
脹久不通痞塞胸芩連枳梗當斟酌
痞結因熱聚腹不得宣通上攻胸脇按之則痛時發壯熱宜芩連枳梗湯枳殼桔梗各五分半夏黃芩瓜蔞仁黃連各三分生姜麥門冬煎服利去黃涎卽安熱甚加大黃少許虛氣痞塞胸膈留飮聚於腹脇或加脹滿手不可近枳實理中丸去芩渴加瓜蔞根瀉加牡蠣
脹久虛濕熱生黃深黃爲熱淡黃胃弱
脹久中虛停濕生熱熱生黃名曰黃疸治與大人一同有熱者小柴胡湯加麥芽枳實山梔茵陳胃弱者四君子湯或理中湯加茵陳通用萬金丸蒼朮二兩陳皮厚朴夜明砂各一兩爲末用綠礬二兩化水入醋少許煮麫糊或煮棗肉搗丸菉豆大每五十丸米飮下磨積去黃一方加史君子一兩枳實黃連訶子各五錢用巴豆十粒同炒令紫色去巴豆不用再入蝦蟆灰五錢苦練根皮二錢半爲丸治疳消癖進食止瀉和胃追蟲
腹痛面黃只是積
腹痛面黃口中氣溫多睡畏食大便臭者消積丸甚者白玉餅下之下後以錢氏白朮散和胃尋常輕者只用平胃散加山査麥芽砂仁靑皮甘草爲末每一錢米飮下熱加黃芩寒加吳茰
間有寒熱邪相擊面赤爲熱面白寒
感熱作痛者面赤壯熱四肢煩熱口中氣熱宜四順淸凉飮加靑皮枳殼或黃芩芍藥湯感寒作痛者面白或靑四肢冷甚宜小建中湯或大七氣湯加肉桂調蘇合香丸
冷熱不調多嘔逆
宜枳殼桔梗靑皮陳皮當歸甘草各等分木香減半姜煎服
心腹俱痛面㿠白光口中吐沫蟲攻的
蟲動心痛與癎釣相似但目不斜而手不搐耳化蟲丸主之
八痢本與大科同惟有驚痢屬幼童
八痢冷痢白積熱痢赤積冷熱不調積下赤白疳痢黃白積或見五色下無時度驚痢靑積不臭休息痢糞黑如魚腸愈而復作醲痢停積又來腹脹便臭肛痛蠱毒痢下紫黑血如猪肝
白冷挨積溫脾胃
純白者積冷毒也宜感應丸挨去其毒然後用參苓白朮散之類溫和脾胃
赤白順氣與和中
順氣則腹痛自止和中則裏急自除純赤者積熱毒也宜導滯湯或赤或白冷熱不調腹痛後重腸胃虛滑食少困倦宜小駐車丸黃連六兩乾姜一兩當歸二兩阿膠三兩爲末醋糊丸黍米大每卅丸米飮下大人亦宜久不止及醲痢者沒石子丸鷄子煎
妄下腫脹渴隨至
脾虛有積積化成痢妄下脾胃重虛變成浮腫脹滿作渴不可爲矣
誤補脫肛色焮紅
熱者黃連阿膠丸薄荷煎有服凉藥過度或久痢臟寒脫肛者釣腸丸木香煎湯下或眞人養臟湯有痢頻脫肛黑色生殼者用巴豆殼燒灰芭蕉自然汁煮入朴硝少許洗軟用淸油點三滴放三角白礬煆過龍骨少許爲末乾糝肛頭用芭蕉葉托上勿令便去出入令大兒抱定
乳嗽百日內不宜戀膈損胃肺孤危
或因啼呌未定喫乳或飮乳過度以致停蓄胸膈胃口上干於肺故發咳嗽𩚚逆肺胃俱病百日內見者爲惡候
熱嗽面赤丸葶藶
其有四時感冒嗽者當用參蘇飮惺惺散之類微表如挾熱暴嗽面赤壯熱便閉者宜葶牛丸下之
虛者阿膠散可醫
阿膠七分半白茯苓馬兠鈴糯米各二分半杏仁十粒甘草二分水煎治久嗽肺虛氣促有痰惡心
二三歲時欲斷乳夜靜用藥畵兒眉
畵眉膏山梔炒黑三箇雄黃朱砂輕粉各少許爲末淸油調勻候兒睡著濃抹畵兒兩眉上醒來自不喫乳未效再畵仍墨搽乳頭
喘因喫乳啼未定或挾風冷肺家病
或因啼呌未定喫乳與鹹酸以致氣逆不下或因飮乳過度內挾風冷傷肺而喘或齁䶎𩚚逆者宜紫蘇子湯蘇子訶子蘿蔔子杏仁木香人參各等分甘草靑皮各減半姜煎溫服
嘔吐不食胃家虛痰壅發熱火炎盛
嘔吐驚悸困倦自汗者爲虛面赤氣麤痰盛發熱者爲實俱二陳湯主之虛加參朮熱加芩連
尿白成疳積中熱
尿白如泔脾經有積久則成疳亦兼心膈伏熱得之宜茯苓散赤茯苓三稜莪朮砂仁各五錢靑皮陳皮滑石甘草各二錢半爲末每一錢麥門冬燈心煎湯調服
淋瀝有驚氣下結
十餘歲因驚之候心氣下行小便淋瀝日夕三四十次漸覺黃瘦宜順經散韭子琥珀益智仁金毛狗脊白茯苓石燕各五錢石韋一錢爲末每一錢韭湯調日二服
汗多胃怯兼驚惕
胃怯出汗上至頸下至臍者益黃散有因驚惕心虛以致脾弱少食心腋汗多者大溫驚丸驚熱者小凉驚丸俱牡蠣麻黃根煎湯下全因驚惕盜汗者古芷砂散脾胃弱者錢氏白朮散
或有氣弱心血溢
盜汗不止氣弱體瘦乃心血溢盛爲汗非虛也宜人參當歸各一錢半猪心一大片水煎服以收斂心血如手掌心汗多者亦效
額汗陽虛蒲扇灰
頭汗遶頸而止本屬陽虛但小兒純陽或因厚衣被而額汗出或睡中盜出者用故蒲扇燒灰爲末每三錢溫酒調服輕者不藥自止如滿口生瘡及久病額汗如油者不治
遍體香瓜痰火熄
遍身汗出者痰火盛也宜香瓜丸胡黃連大黃柴胡鱉甲黃栢黃連蘆薈靑皮各等分爲末用大黃瓜蔞一箇去頭塡入諸藥至滿却蓋口用柴揷定慢火內煨熟取出搗爛入麫糊丸菉豆大每三丸或五七丸食後冷漿水下腋下手足掌心陰汗煎地骨皮湯洗白礬爐底末敷之
外集卷五下
小兒門下
外感
小兒傷寒夾驚食
治與大人無異所異者夾食夾驚而已雜病亦然
陰陽表裏大科同
傷寒左額靑紋見肢冷無汗慘顏容
錢氏云男子面黃體重女人面赤喘急其呵欠煩悶手背熱人迎脈盛則一也
若手足溫又有汗面光發熱是傷風
亦左額靑紋與人迎脈盛
夾食肚熱兼嘔逆右額角靑似小葱
右額角靑筋發熱頭額肚腹熱甚或兼嘔吐腹痛者傷食也如傷寒夾食者人參羌活散加靑皮紫蘇或藿香正氣散合敗毒散便閉加大黃如內傷生冷外感風寒寒熱如瘧惡心少食者人參養胃湯
夾驚手掌心有汗靑紋先見額當中
額正中靑紋面色靑紅手掌心有汗時作驚惕夜睡不安手絡脈微動發熱者驚熱也脫甲散紅綿散或人參羌活散加殭蠶蟬退南星全蝎白附子　麻黃便閉加大黃煎調朱砂安神丸或溫驚丸驚輕者先發表而後安心神可也
傷寒表初喜隈煖
傷寒惡寒初起未發熱時喜隈人藏身密衣被若發熱者晝夜不止俱宜量體汗之大槪太陽證見羌活冲和湯陽明證見葛根解肌湯少陽證見小柴胡湯
裏熱掀衣便不通
入裏內熱者必揚手擲足口中氣麤壯熱作渴大便不通方敢與調胃承氣湯或大柴胡湯微下之大槪太陰證見羌活冲和湯加枳實厚朴少陰證見羌活冲和湯加桔梗知栢厥陰證見羌活冲和湯加川芎柴胡有表復有裏及驚風證見雙解散加羌活天麻殭蠶白附子蟬退
額冷肢厥面色慘瀉靑陰病裏虛空
理中湯甘草乾姜湯甚者四逆湯
汗吐下溫俱從緩免動驚痰與蛔蟲
傷寒溫補太過以致生痰變作驚風者有之或汗下凉藥太過以致胃寒變成慢驚及蛔蟲上攻者有之危哉
傷風鼻塞氣促亂身熱咳嗽忌大汗
初起仍喜隈人引衣惡風故也凡傷風治與傷寒亦同但傷風有汗只宜解肌身熱咳嗽聲重氣促體弱者惺惺散咳熱盛者參蘇飮發熱盛者人參羌活散天麻防風丸壯熱者升麻葛根湯此傷風表藥不可誤用麻黃
入裏能食渴且煩便閉大黃方可灌
入裏與傷寒大同但傷風能食爲異如煩渴二便赤黃者四順淸凉飮合小柴胡湯二便閉者大柴胡湯風熱內實者大黃丸風與滯血留蓄上焦胸膈高起大便不通者沒藥散沒藥大黃枳殼桔梗各二分木香甘草各一分姜煎服
兼脾肢冷吐瀉攻益黃補後大靑散
風主肝兼脾則必四肢淸冷吐瀉不思乳食不渴者當先以益黃散或理中湯補脾後以大靑膏發散如身熱能食作渴者當先以大靑膏或鉤藤散發散後以益黃散補脾如作喘脹者兼用塌氣丸虛渴者兼用錢氏白朮散
肺喘心驚腎畏明各臟見證依此斷
兼肺則喘息兼心則驚悸兼腎則畏明各隨補母臟藥選用
尋常感冒必從輕暑濕大科尢可翫
懷幼書云雙解散能治風寒暑濕勞倦然貴加減得宜耳
諸熱骨蒸
諸病發熱辨其初
有發熱不歇鼻塞聲重者爲外感表熱屬三陽經有潮熱者似潮有信爲裏熱屬胃有壯熱者遍身向熱不已合睡咬牙甚則發驚屬心有風熱者身熱口中氣熱屬肝有痰熱者面赤或腫身熱喘咳胸膈不利屬肺有溫熱者但溫而不甚熱屬脾有腎熱者陰囊赤腫釣痛大便閉澁屬腎有驚熱者時間發熱卽退來日依時發熱或面靑狂叫有積熱者五心發熱肚熱至夜則甚有疳熱者骨蒸盜汗咳瀉有瘧熱者寒熱一日一發或二三日一發有血熱者晝靜夜熱有變蒸熱者上脣微腫如臥蠶或有珠泡子有麻痘熱者耳鼻脚梢中指冷顋赤噴嚏脣紅肌膚綳緊發熱種種相類初起當先詢問父母已出痘未如未患痘仔細認證蓋麻痘誤用下藥必變且眞傷寒證亦必表證己罷日晡潮熱方敢下之
陽證爲實陰證虛
凡實熱面赤氣麤口渴脣腫便閉暴啼掀揭露衣似傷寒陽證宜人參羗活散參蘇飮通心飮導赤散瀉白散瀉黃散凉肝丸連翹飮甘露飮生犀散四順淸凉飮八正散隨宜選用凡虛熱面色靑白神緩口冷泄瀉多尿夜出虛汗似傷寒陰證宜惺惺散虛煩自汗者保元湯去朮加芍藥浮小麥姜棗煎服
又有乍淸乍溫證上熱下冷不自如
上熱驚惕怫鬱不得自如下冷泄瀉不常敗毒散加當歸木香若升降陰陽來復丹薄荷煎湯化下三丸
虛陽浮外熱不退和胃元氣自歸歟
凡發熱表裏已解忽陽浮於外煩熱大作者當與和其胃氣使陽氣斂而歸元身體自凉參苓白朮散錢氏白朮散天乙丸選用
骨蒸多因熱有餘間有稟賦榮衛虛
因大病後得者榮衛虛弱宜滋養血氣或稟賦弱者宜謹避風寒以護其外調飮食以養其內俱生犀散或四君子湯加減
食積痰熱濕火盛
因飮食得者腹有積痞面色淡黃潮熱腹痛宜磨積調脾順理三焦其熱自退枳朮丸肥兒丸成疳者蘆薈丸因積生熱生痰者二陳湯加升麻葛根白芍人參五味子姜煎服或枳朮丸加陳皮半夏黃連山査神麯爲丸服亦好
通用梨漿飮最宜
梨漿飮靑蒿童便浸一宿曬乾柴胡人參黃芩前胡秦艽甘草各一分生梨或生藕各一片薄荷二葉地黃一寸水煎服治潮熱積熱瘧熱及脾積寒熱靑蒿飮亦妙
痘類證雜證變證壞證初熱報痘起脹貫膿收靨瘥證
痘證不過氣血毒
毒乃胎家淫火食穢停蓄臟腑生後啼聲一發悉歸命門遇歲火運時行傳染或冬煖遇春夏而發或因傷寒熱病失汗下而變成或因外感風寒內傷生冷而發或因跌撲驚恐蓄血而發發則命門火動煎熬左腎夾脊逆流自頭額而下尅丙火不聚於面令散四肢所稟氣血實則勝毒爲順氣血虛則毒勝爲逆氣血與毒相等則險凡言順者不必藥治逆者治之無效險者必用藥救
首尾一十二日間
除初熱三日不筭有熱發三五者或十餘日故也自報痘至收靨首尾一十二日中間有不守禁戒以至淹纏又有氣血和者不及一十二日而愈初不甚拘日數以後分日爲初學較言耳
證有初證竝雜證陰陽常變類傷寒任他壞證竝瘥證無非邪與毒相殘
初熱三日類傷寒初證自初熱至報痘類傷寒六經三陰三陽證六日已後謂之雜證報痘次至收靨常證也異常謂之變證水痘斑疹謂之類證不治謂之壞證餘毒謂之瘥證其間機軸儼似傷寒但痘毒自裏出表非若傷寒自表入裏所以治法微異至於痘中百病皆外感內傷邪穢與毒相搏大法痘未盡出見三陽證宜淸肌解毒痘已出齊見三陰證宜溫中托裏太陽病惡寒身熱氣急尿赤出不快者防風荊芥甘草湯三味等分水煎服少陽病乍寒乍熱出不快者連翹防風甘草湯三味等分水煎服陽明病身熱目赤便秘瘡遍肌肉出不快者升麻葛根湯加紫草四肢出不快者防風芍藥甘草湯三味等分水煎服太陰病腹滿自利四肢厥逆已出者附子理中湯木香散理中丸少陰病痘出黑陷口舌腐爛四物湯加紫草紅花厥陰病舌卷囊縮糞靑目靑時發厥逆異功散十全大補湯加附子凡陽證見於春夏及天晴則順陰證見於秋冬及陰雨則逆
痘象豆形色豆色惟有黑陷最驚人
痘者豆也大小不一無妨惟欲圓滿硬實不宜陷有皮嫩易破他如茱茰者險如麻子如蠶種如浮萍不分箇數者逆故曰順其形則順逆其形則逆色者五臟精華紅黃綠者爲佳痘乃脾土及君相二火所主黃綠乃脾胃正色毒將出也紅亦深色桃紅三分紅中一分白毒始出也鮮紅則爲血熱初起紫者大熱全白者氣虛毒未出也初起白者大虛灰白者血衰而氣滯也黑者毒滯而血乾也焦褐者氣血結也
形屬氣兮色屬血形貴充頂色潤身
頂形圓滿者天之象也氣陽也故形屬乎氣暈色紅潤者地之象也血陰也故色屬乎血頂尖圓滿而不皴陷則氣體天而常親乎上根窠紅潤而暈外明淨則血體地而常親乎下極其順也
形色得半要根活根地圓暈顯有神交會不明形色反燈影周旋眼法新
氣可盈而血不可盈苟或形陷伏而不綻凸則氣不足以收毒而反親乎下色泛溢而不凝歛則血有餘而反親乎上又有氣多血少者痘雖凸而四圍無色血多氣少者痘雖陷而四圍紅紫毒有餘而氣血不足者其痘不發不紅此氣血之辨也根卽圓暈痘疱曰窠疱圏圍暈曰根圏暈外曰地皮白無紅是爲交會明白圓暈乃氣血之會形色之神也蓋包血而成圓者氣之形然必氣與血會而後圓形周淨附氣而成屎者血之形然必血與氣交而後暈色分明雖然一元流行而已自氣血凝滯而言謂之形自氣血光華而言謂之色形中有色色中有形運用鼓舞形色而言謂之神燈影周旋者痘形色雖險若燈光影與痘根圓暈相爲周旋根窠紅活漿影深厚雖陷伏灰紫皆可調治若根窠不紅不起血死不活漿無影者雖輕難治故雖白日亦必用麻油紙撚照之自始至終全以根地爲主眼法新巧全在於此
證與痘亦恒相因
痘善而證惡者必外感寒暑證善而痘惡者必外觸穢汚痘爲主證爲軸雖無他證而痘惡者死
表實難出虛易出
證以身熱無汗爲表實痘以紅突爲表實證以身凉汗多爲表虛痘以灰陷爲表虛蓋無汗則膚腠閉密所以痘稍難出出則紅活綻突多汗則腠理空疎所以痘反易出出則灰淡頂平有言表實易出者必裏實甚也表虛難出者必裏亦虛也
裏實順靨虛倒靨
證以便秘能食爲裏實吐瀉少食爲裏虛裏實則正氣收毒自痘頂而下漸次結痂者順裏虛則氣血不能收毒而痘根先靨者逆
不綻或淡表裏墜
證旣吐瀉汗多痘又灰白陷伏表裏俱敗
輕者從頭至足稀能食便調不須治重者不食二便乖或秘　或溏脚先頭上或齊至
凡出靨從頭至足爲順從足至頭爲逆頭脚齊出齊靨者險所以輕者靨出俱從頭至足痘亦稀少重者稠密頭上未出未靨脚上先出先靨然痘以脾土爲主自始至終以能食者順脹貫時宜食老鷄補氣收靨時宜食雄鴨收毒或猪精肉肥者助痰滯氣始終忌魚腥二日一便者爲順三四日不便者爲秘一日三四便者爲利
輕變重者非有妖外感內傷犯汚穢
忌風寒恐損表忌暑恐生煩躁忌濕恐膿不乾忌生冷與蜜恐寒中忌肥膩恐瀉鹹恐渴忌酒葱魚羊鹽等恐痒淡食爲佳忌煮鷄鵝鴨卵病人聞氣害目忌柿棗砂糖恐痘瘡入眼忌茶醋猪肝猪血恐瘢黑忌燒香滿室以燥血只宜常燒蒼朮猪甲乳香以辟惡氣忌酒色僧人洒淨冷水閉其皮膚大忌父母房室月水乳母腋氣人畜糞汚房內灸𤍿對梳掃地生人往來一切惡穢以致氣滯蓋氣聞香則行聞臭則止故也自報痘至收靨一有感傷穢汚便令當出不出當靨不靨或變黑陷作痛發痒一切雜證大槪外感冬時五積散去麻黃加桂心紫草春時不換金正氣散加芎芷防風或爲風邪所襲者消風散加紫草暑月六一散淸暑益氣湯體薄淸貴者只用保元湯隨證加減內傷乳食氣壅遏者二陳湯加山査升麻白朮四君子湯加砂仁木香川芎紫草或枳朮丸宿食重者感應丸傷生冷凉藥者益黃散治中湯內傷兼外感者調解散加味四聖散穢汚觸者辟穢丹蒼朮細辛甘松川芎乳香降眞香各等分爲末烈火焚之將出者用胡荽泡酒噴帳幃及懸胡荽於帳中甚者以胡荽泡湯化下蘇合香丸但胡荽能通心竅利大腸惟便滑者忌之穢毒入內黑陷者再甦丹白礬生地龍炒各等分爲末每五分用小猪尾血調新汲水下不拘時服如體薄者四物湯去地黃加人參黃芪梢連翹白芷甘草梢木香
類證水痘熱三日出靨俱易眼光華
水痘似正痘仍身熱二三日而出初出卽如赤小豆大皮薄痂結中心圓暈更少易出易靨被濕則難結痂亦不爲害外證兩眼如水宜小麥湯滑石甘草地骨皮各一分人參麻黃大黃知母羌活葶藶各二分小麥七粒水煎服如斑瘡水痘煩熱溺澁口舌生瘡者八正散
鬪熱發斑或丹毒
斑紅痕如錦紋或如蚊迹與傷寒陽毒發斑同熱極則發宜敗毒散表之汗後身凉紅痕自退再越二日或報痘反少又有報痘時熱盛發斑者透肌散加紅花黃芩升麻咽痛加玄參磨犀角和服或玄參升麻湯加減熱盛者解毒湯加芎歸白芍防風若見黑斑卽死水疱膿疱後發斑者亦死斑少者可救報痘時有紅丹如雲頭尖者敗毒散加紫草紅花黃芩解之如腫高紅紫痕者透肌散加黃芩地骨皮蟬退
頂平有水是疹麻
疹如粟米微紅隱隱皮膚不出作痒全無腫痛麻卽如麻頂平軟不礙指卽有淸水痘多夾疹同出麻亦多夾疹同出故曰痘疹麻疹但痘成膿疱後出疹者反順水疱後出者逆又有先發疹後發斑者亦無害治疹宜消風熱用敗毒散加葛根升麻白芷表退肌熱則疹自無矣又有報痘後麻疹稠密如蠶種者透肌散加柴胡紅花解之若色好不可過用凉藥必傷脾胃易致陷伏
麻有夾痘同出者麻沒痘存色愈加
麻夾痘出者治痘爲主麻必先沒而痘獨存蓋痘屬五臟爲陰難出難靨麻屬六腑爲陽易出易沒麻沒後痘必起發形色愈加者順如形色已虧者四君子湯加芎歸黃芪黑陷者去茯苓更加紫草木香糯米入酒煎服
麻急理麻痘急理痘麻痘源頭共一家
雜證熱毒頭亦痛
凡雜證皆因榮衛不和以致毒不泄於肌膚而反內攻臟腑或上攻咽膈頭面多挾內外邪穢頭痛初起爲風以後多熱毒上攻毒甚則腫
眼紅舌胎脣吒誂
眼角流紅或目黃肝熱舌上白胎心熱口脣吒噴欲怒肺熱
口瘡咽痛鬱多啼
口瘡痛不能食脾熱五福化毒丹或蜜漬黃栢汁飮之咽乾澁痛口爛齒腫心胃熱也甘露飮或甘桔湯加牛𦱘子麥門冬竹葉煎服水漿不入者紫雪抱龍丸消毒飮如能食便溏者又當淸上溫下不可純用凉藥多啼當察外證鬱毒在表在裏調之如果因心熱痰熱者辰砂六一散痘未出葱白煎湯下痘出盛燈心煎湯下黑陷者加龍腦半釐紫草煎湯下
貫脹極忌咳與喘
初熱咳嗽氣促風寒在表故也痘出時咳嗽脇痛吐食不下者半表裏邪也小柴胡湯加五味子枳殼桔梗小便赤者加山梔赤茯苓如服冷藥太過咳嗽肢冷嘔吐者甘草乾姜湯脹貫時呵欠噴嚏打屁亦忌如咳嗽氣喘乃毒攻肺脹胸高聲瘂而死果係外感者亦必痘好乃吉初起煩躁喘急者麻黃湯加桑白皮及麝一釐或黃芩湯加麻黃桂枝便秘者前胡枳殼湯凡無痰喘急不能臥者死
大渴不止恐陰虛
口渴毒火炎上者用甘草瓜蔞根等分水煎服或黑豆菉豆各二合烏梅二箇水煎澄淸服飮水小便少者恐濕漬脾土後難收靨宜六一散滲之內虛津乏者保元湯加麥門冬五味子或參苓白朮散黃芪六一湯如虛陽偏盛好飮冷者木香散倍丁香官桂陰寒偏盛好飮熱者異功散加木香當歸惟血虛痘黑火動發渴者難治凡虛證見渴者皆死
胸緊煩躁安眠少
胸膈緊滿者枳梗湯或二陳湯加枳殼煩躁動止不寧初起報痘時躁者表未解也宜淸內解肌黃芩芍藥湯和之起脹時躁者毒欲散未散也或生黑豆一味煎湯徐徐冷飮解毒散熱召復陰氣或抱龍丸生犀角磨汁單甘草煎湯俱能解毒貫膿時躁者毒衝心膈也宜利小便大便不通者宜潤之結痂後躁者解其餘毒可也痘出及餘毒煩躁小便不利者用燈心　一把鱉甲二兩煎服煩躁不得眠者酸棗仁湯
腹痛有塊或堅硬
初熱時腹痛甚手足稍冷尻陰冷爲痘毒作痛無疑外感宜藿香正氣散升麻葛根湯參蘇飮俱加山査內傷生冷飮食腹痛自利者理中湯加陳皮砂仁木香如痘出腹痛便調者無妨便秘鼻熱痛甚痘出不快體冷甚發厥者獨聖散或四磨湯服之則毒氣泄而四肢溫腹痛自止已出厥痛者亦宜
腹脹初起尙可表
初熱腹脹毒與邪搏升麻葛根湯加山査牛蒡子微汗卽散一切異證隨證加減由人但此湯乃初起及結痂後解毒凉肌之藥惟內虛胃弱及紅點見後無表證者忌之如大小便難者四聖散紫草飮
失血肺胃被熱侵毒倂大腸便瘀了
痘出陰分極忌動血口鼻失血肺胃熱甚宜解毒湯加生地大黃輕者黃芩湯虛熱者單人中白爲末蜜水調服便血糞黑毒倂大腸犀角地黃湯或小柴胡湯加生地痘出下利黃赤膿血身熱作渴者薤白湯三黃熟艾湯解其毒而痘自出便血神昏不醒者抱龍丸救之蓋痘雖內毒運之者血心主血藏神今便血神昏宜乎危矣如大小便血及七孔流血者卽死有因服凉藥以致毒陷瀉血有如豆汁黑者急用理中湯胃風湯得便閉瘡紅活者生若脹貫時便血而瘡壞無膿者胃爛必死痘愈後便血或下腸垢身熱者升麻葛根湯加黃連生地身熱煩渴者解毒湯熱勢盛者小承氣湯下利者黃連阿膠丸小駐車丸
內外毒蘊便不通煩脹汗渴言譫杳
活人謂首尾不可下者蓋痘未出有表無裏痘旣出表盛裏虛所以首尾忌下柰其間有因外感裏熱及內傷熱食熱藥以致熱毒蘊結便秘煩躁腹脹手掌心幷腋下有汗作渴譫語實熱裏證悉具腸胃壅塞脈絡凝滯壅遏痘毒不出不起不靨必用下藥通其榮衛而後毒得起發從權以下利藥中加以升提使邪熱去而痘毒升痘未出者升麻葛根湯消毒飮加大黃熱甚者凉膈散以其有連翹薄荷輕淸亦上升發也雖痘出不快有此裏邪實熱者亦宜痘已出或將靨有熱毒便秘者小柴胡湯加生地或四順淸凉飮犀角地黃湯俱加大黃尋常熱輕而無煩脹狂譫痘未出者只宜敗毒散連翹散紫草飮紫草木通湯痘已出者四物湯加芩連桃仁麻仁或麻子仁丸以潤之苟非外感邪入裏深極內傷濕熱蘊結與毒相拒斷不敢下惟瘥後餘毒量體下之可也故曰痘疹下之早則爲陷伏倒靨猶傷寒下之早則結胸也又痘瘡利藥忌用丸丹及巴豆水銀輕粉此三味但能去臟中驚涎積熱非痘家所宜
小便赤澁腹心膨熱微熱甚有分曉
小便赤澁以致心腹膨滿由胃熱心火不降陰氣不能升也痘未出者紫草飮發出其毒卽愈痘已出者四聖散加黃芪小便澁赤熱竝大便亦秘不敢下者五苓散導赤散紫草木通湯連翹散以滲之如熱微又不敢滲小便恐損眞氣者只宜獨聖散紫草飮以解其毒古云大熱利小便小熱和解是也又回漿內腑化毒溺多則順稍有閉者宜善調之
熱甚狂喘或發驚誤投驚藥禍非小
痘已出狂叫多怒喘呼者肝熱甚而無陰以歛之也犀角地黃湯痘毒驚搐雖亦由於心熱肝風旺而脾土虛則火炎爲搐宜瀉肝則風自去利小便則熱不炎若槪用驚風凉藥如銀粉腦麝靑黛朱砂硝石令心寒而毒氣內伏當出不出已出未靨如先驚後痘者輕先痘後驚者逆痘色粒分明驚來卽去者無害痘未出因外感與內熱相搏發驚者惺惺散消毒飮加減紅綿散大靑膏紫草膏兼服勻氣散毒泄而心神自定氣勻而痘瘡自出矣又有暑搐昏冒者六一散痰盛神昏不醒者抱龍丸或睡中手足常縮將發驚搐者急用導赤散利小便或四聖散以解毒痘已出虛者保元湯加芍藥最妙熱者五福化毒丹瀉靑丸古牛蠶散熱甚搐毒攻心以致黑陷者從權以凉驚丸或猪尾膏暫服可也抑考熱證譫語妄言屬心搐搦驚癎屬肝腫脹便秘屬脾喘渴咳嗽屬肺盡皆四臟所發虛證可以類推
遍身作痛毒外行
痛乃痘之善證或遍身痛或只幾顆痛有外邪所搏者初見紅點時宜參蘇飮加木香輕者消毒飮或升麻葛根湯倍芍藥甚者更加蟬退山査羌活有痘出身痛肉皴痘密者勻氣散小活血散惟脹貫時作痛不忌
熱痒淸內虛實表
諸痛爲實諸痒爲虛虛實於形色上分之色不灰陷便難而痒者爲實有因風寒者消毒飮有因食毒及食鹽者四君子湯加酒芩連或大黃微潤之通用單蟬退湯時時服之痒甚者水楊湯浴之或用食鹽和百草霜水濕略炒過置火內燒煙薰之其痒立止虛痒亦效或用蜜水調滑石末塗之且令瘡痂易落無痕色淡甚則倒靨便溏而痒者爲虛宜保元湯倍加黃芪實表少加芍藥活血痒甚遍身爪破膿血淋瀝不能坐臥者內托十宣散去桂倍黃芪加白芷止痒當歸和血木香調氣氣行血運其痒自止或小活血散合四君子湯加黃芪枳殼有毒氣陷內痒塌者木香散加丁香攻裏官桂實表以救之凡手足常搖動者將發痒也
虛證腹脹身必凉
痘已出虛脹有二有因內傷生冷凉藥與內熱毒相拒不得發越故令腹脹宜蘿蔔子紫蘇梗陳皮各一錢乾姜甘草各五分水煎服食減者加白朮甚者發寒肢厥瘡白無血色多致不救急用木香散溫中逐冷甚則異功散有毒氣陷伏作脹者宜溫中解毒人齒散小活血散惟腹脹目閉口臭者死
吐瀉痘出最難當
初起吐瀉無妨痘出脾胃冷者胃愛散因外感者寒月理中湯五積散異功散暑月六和湯胃苓湯因內傷者四君子湯加砂仁陳皮理中湯去參加厚朴宿食重者感應丸痘出後極忌泄瀉起脹尤忌有瀉皆屬虛冷急用保元湯加桂芍或木香散泄滑者用肉豆蔲一箇乳香一豆大爲末米飮下或固腸丸因泄頂陷者內托十宣散四聖散加減如吐瀉喘渴蛔蟲已出目直便流利腸垢者死
自汗氣弱難收靨濕熱薰蒸神朮方
痘出後切忌汗多以致氣虛必難作漿收靨急用保元湯止之如初起濕熱薰蒸者用白朮二錢黃連一錢浮小麥煎服若傷風自汗量用桂枝防風可也惟身寒汗綴如珠神昏者死
痘出寒熱內虛甚寒戰火鬱必發痒
已出痘而寒熱者屬內虛七日前後獨熱者氣血與毒俱盛之過七日前後獨寒者氣血損而毒火內鬱難治寒戰咬牙足膝冷如氷尻耳反熱脹貫靨時極忌乃氣血虛極宜保元湯加桂甚者異功散
變證冷秘熱吐瀉
臟腑熱則便秘脾胃冷則吐瀉常也有嘔吐不食面靑瘦者爲冷秘久不大便而無裏急後重者爲虛秘俱宜內托十宣散血虛者四物湯麻子仁丸又有能食結澁下如栗塊者爲風秘胸脇腰腹引痛者爲氣秘熱毒攻胃吐瀉手掌心竝腋下熱而濈濈有汗臉赤渴欲飮乳乳滿胸膈不化則吐吐了又渴急欲飮乳是熱吐也小便赤澁而渴者熱瀉也俱宜五苓散竹葉石羔湯加陳皮痰壅吐食者二陳湯濕熱吐者葛根竹茹湯加黃連濕熱瀉下臭穢者解毒湯加白朮大吐身熱腹滿二便赤澁面赤喘悶者當利小便四苓散導赤散不瘥者宣風散下之
熱甚四肢仍發厥
凡痘證身寒不治但其間有患熱證而忽發厥肢冷者猶傷寒伏熱深而厥亦深也宜隨證用淸內解毒藥毒出而身體自溫矣如痘未出猪尾膏最妙
大便不通小便血遍身肌肉盡破裂
初熱誤用熱藥報痘又以胡荽葡萄人齒服之虛者猶宜實者令毒攻臟腑肢絡灌注耳目口鼻咽喉閉塞大便不通小便如血或爲癰瘡肌膚破裂皆陽盛無陰也宜猪尾膏犀角地黃湯解毒湯三黃丸服後瘡出紅活者吉倒靨者死暑月痘爛生蛆乃熱毒盛也內服淸熱之藥外以帶葉柳枝鋪地臥之或水楊湯沃之亦好
痘變倒靨與陷伏
痘色初出淡紅變白白變黃者吉初出鮮紅變紫紫變黑者逆痘形陷伏倒靨自其內傷氣虛而不能起發而言謂之陷伏宜溫中托裏令脾胃煖而榮衛通也甚至硫附亦可暫服自其外感及穢汚而言謂之倒靨外感宜溫散寒邪而榮衛復行犯穢宜薰解之凡當出不出當脹不脹當貫不貫當靨不靨俱以照原爲氣血旺退減均謂之倒靨陷伏
惟有黑陷當詳究
黑乃北方寒水之色然火熱反兼水化色亦能黑故變黑當究寒熱寒證變黑者因風寒歸腎宜溫散因內虛毒陷宜溫補熱證有毒盛火炎宜凉心淸解有臟燥無陰宜潤血化痰噫痘變不過陷伏倒靨黑陷斑爛四者黑陷最危可不究諸
初出黑色狀如蚊秘燥皆因瘀血蓄
初出狀如蚊咬色黑者因毒氣暴出瘀熱搏之故血凝不行遂成黑陷大小便閉腹脹喘急煩躁宜山梔仁湯人齒散加味四聖散單蟬退湯加紫草出不快者宣毒膏猪尾膏
出不能快如炭焦表分大熱還宜透
表熱如炭焦黑陷伏見熱證者透肌散加紅花地骨皮或單犀角磨水服之或獨聖散小活血散腹痛者單蟬退湯乾枯倒陷甚者單麻黃五錢用蜜水拌炒水煎去沫再煎承熱服之其痘復起
靑乾紫黑身熱微便秘急下去陳垢
痘出不快已出者靑乾紫黑身不大熱大小便閉是熱滯於內毒氣無由發泄宜宣風散氣怯者木香檳榔丸俱令先下黑糞次下褐糞後以四君子湯加厚朴木香陳米和胃良久糞黃瘡自出透若表大熱者不可大下如靑乾紫黑睡昏汗出不止煩躁熱渴腹脹啼喘二便秘者危
入裏熱極身紫黃喜瀉膿痂惡毒臭
毒氣入裏心神昏悶或出不快或難結痂乃毒火燥盛以致黑陷者猪尾膏凉心通竅則氣和神疎而痂自結矣痘出黑陷及當結痂不結痂便秘腹脹身黃紫腫變黑濕熱最重者急以單大戟丸利去膀胱邪水猶傷寒木賊土敗急下之可保五死一生如所下水穀不消身冷戰振多汗尻耳熱者爲水溢土崩必死若下後身熱氣溫飮水尻耳冷或瀉膿血瘡痂者爲毒氣盡去胃氣猶强瀉後仍宜四君子湯加厚朴木香溫脾爲妙
臟燥至極已亡陰痰盛發驚狂叫吼
毒鬱臟燥無陰以守狂叫喘呼痰盛欲發驚風者四齒散加蟬退古牛蠶散以解毒遂成黑陷者犀角地黃湯以養陰抱龍丸以降痰若發驚狂譫語者辰砂六一散用紫草燈心煎湯磨犀角玳瑁汁調服或護心散蓋凉血則不致紅紫解毒則免黑陷失治不日聲瘂而死
果係虛寒二便淸脾腎兼補加訶蔲
痘出裏虛心煩惡熱以致黑陷者八物湯去地黃恐滯血去芍藥恐伐胃加木香和脾胃大補氣血蓋脾胃暢而不致內陷氣血盛而不致痒塌寒冷多因乳母忍飢受冷以致牙兒寒冷歸腎痘變黑陷寒月木香散異功散發之天溫時內托十宣散去桂木香加紫草蟬退
帶紫爲熱帶白虛黑如烏羽猶可救
帶紫者爲血熱四物湯加芩連紅花帶白者爲氣虛保元湯去甘草加紫草通用靈砂三五粒磨酒服能起黑陷凡痘變黑如烏羽光潤不發寒而尻耳冷者爲血活可救紫草飮合小活血散
外黑裏白赤者輕
凡痘外黑裏白者輕外黑裏赤者微重外白裏黑者太重瘡頂陷黑中有眼如鍼孔紫黑者死
輕甚一箇大黑痘
頭面上忽生三五箇或只一箇高大紫黑儼似釘痘者名曰飛痘有此痘出最輕或只此一痘再不出痘是知黑豆生死輕重逈殊可不詳辨深究之乎
遍身斑爛膿不乾
痘當發散不發散則毒氣閉塞胸滿喘促悶亂不當發散而强發散則痘毒出盛表虛難靨以致肌肉如爛故曰斑爛治宜調脾進食令大便不秘不利養榮衛以生肌解毒則無目赤咽痛口瘡吐衄等證如大便不通膿水不乾者牛黃丹斑爛膿汁不乾作痛者敗草散或乾黃土爲末乾糝輕者用猪膽汁調芒硝末敷之勿令動著直候瘡痂自落瘡爛成片欲不成瘢痕者用乾牛糞火煆過取白心入乳香爲末藉之甚者麥麩襯臥暑月熱盛當藉之以芭蕉葉有因過汗內虛臟腑自利斑爛或因飮水多者俱保元湯加防風白芷外敷敗草散敗草散用蓋屋及牆背上遠年腐草洗淨焙或曬乾爲末帛裹撲之甚者鋪床席令兒臥之甚妙此草經霜露久善解痘毒
作痛有如刀刻鏤
穢汚觸犯而然治見穢汚
要知痘變頂不變陽存生意必然復
報痘自頂上陽位起且稠者固㐫如痘遍身變壞獨頂額上不變則吉貫膿時變成水疱無膿皮薄如紙遍身擦之卽破惟額上不破者可治若陽位與心胸先破者死速收靨時敗證悉見惟額上太陽方廣頂上未靨如舊者可生
疔痘頭面胸背危四肢點破毒可泄
起脹時有痘長大而紫黑者名曰疔痘疔者釘也把住痘瘡不起蓋氣血弱以致毒聚而成形如氣血勝而毒變制結於四肢或小或箇數少而穿筋骨者易治結於頭面腹背逼近於內者熱必穿臟腑難治急以保元湯加牛𦱘子荊芥芩連助氣逐毒外以銀簪挑破疔頭令父母吮去惡血或綿裹指甲搯去惡血展去亦可蓋痘破而毒氣得發故也或用珍珠五粒鐵器上炙黃色豌豆四十九粒頭髮一團俱燒存性爲末油臙脂調成膏將兒在溫煖處忌風寒穢氣先用銀簪挑開疔口將藥點入疔內卽時變爲紅白色餘瘡皆起又有黑痘獨大頂心黑撥之如綿筋有臭者保元湯加芎桂糯米補提其氣如變黃色者可保
痘癰手足先腫疼血引毒注三陰穴
凡痘癰必先手足及脈絡之處或有紅腫或手腕鮮紅一塊或手足有硬痛處或足痛不止或足上痘腫如瓜皆發癰之兆也因其腫痛深淺而知其癰之大小原因痘出復被風寒鬱其熱毒或痘出服熱藥熱食過多所致又有痘變壞而毒倂一處發者反吉治法見後瘥證蓋痘未愈時雖癰發亦不宜治癰若初起胸前腦上有一塊紅腫及遍身有塊者死貫膿時足腫靑紅流水痘不好者亦死
脹貫收靨或不齊發疔發癰反可悅
凡痘當脹貫不脹貫當靨不靨得發疔與癰者反吉凡癰毒疔痘生於胸前　腰腎之間至重紅小者生黑大者死
陽毒凡瘡每承虛濕潤爲實乾枯乏
七日前陽毒凡瘡卽黃疱血風綿花楊梅瘡之類痘瘡未痊及初結瘢處肉分必虛毒趨虛處而出陽瘡陰毒溷雜一黨反勝諸毒而名之也其瘡濕潤者爲氣血俱盛而諸毒易成漿也宜解毒湯主之其瘡枯燥乾紅者爲氣血俱弱毒與諸瘡相拒而俱不成漿也宜保元湯加芎桂糯米更以水楊湯沃之則枯轉潤白變紅其漿自溢矣水楊湯楊柳五斤春冬用枝秋夏用葉洗淨搗碎取長流水一大釜煎六七沸去渣將三分之一注盆中宜先服湯藥然後承熱洗浴久許乃以油紙撚點燈照之纍纍然有起勢陷處有圓暈紅絲此漿影也漿必滿足如不滿又如前浴法弱者只浴頭面手足勿浴背燈照如無起勢則氣血敗而津液枯蓋痘不成漿乃氣澁血滯腠理固密藥氣力緩頗難頓爾達其頭面手足惟服藥後以此沃之其藥藉此升提開豁萬竅洗法必添湯久浴使其緩透肌肉疎通內外斯毒氣隨煖氣而發凡報痘起脹行漿貫滿痘瘡頂陷漿滯不行或爲風寒久尅者皆效
壞證頭低肢軟脆
初起表證足冷無害惟足冷頭低四肢軟弱始終大忌痘出後頭溫足冷者亦死
面色靑腫㧒鼻屎
痘以心血爲主面赤者順面靑必生風虛下利厥逆報痘誤服熱藥發而不透以致身體頭面兩目皆腫風搐身强者人參羌活散救之如當脹之時頭頂腫如瓜或面腫或頤項亦腫而瘡不腫者死宜消腫毒補中氣以救之若痘色與皮一般腫根窠紅者無害或一邊面腫形色順者吉鼻燥有黑氣或以手㧒鼻空者死
露睛耳焦脣紫崩
兩目閉而露睛無魂如魚眼貓眼者死或兩眼不封而光爍者亦死耳內焦黃脣紫燥裂甚則脣崩潰爛乃見標之時復感風寒使熱毒攻內不治
口爛舌卷戛牙齒
口內臭爛舌上白胎或黑舌卷囊縮身必戰動肚腹急痛不止痘變紫黑者謂之內潰胃爛原因七日前被風寒所中腠理周密壅塞其毒反攻臟腑之內宜量與淸胃消毒豁痰解散風寒之劑救之咬牙作渴身熱者心胃熱也宜甘露飮如寒戰咬牙則爲腎毒上攻內托十宣散去防風白芷加茯苓救之
聲瘂飮食便挫喉
聲出肺與心或感風寒失聲或飮食毒壅或多啼氣噎不問已出未出失聲身溫者解毒防風湯便秘者甘桔湯加當歸黃連大黃身凉者內托十宣散倍桔梗如漿滿聲瘂者肺氣絶也不治痘出不好聲瘂者亦死又有𩚚逆胃寒冷氣上升也宜鹽炒吳茰一錢丁香五分水煎服咽喉有毒飮食如鋸挫喉水漿不入或吐出或常乾嘔者危若貫膿時見此證二便閉者反吉
腰痛如咬囊縮死
腰痛如咬不能起立胸高足冷者腎絶若微痛者風寒所傷敗毒散解之外以麻油揉按囊縮者肝絶不治
身溫爲實身凉虛溫補解毒法盡矣
不問初證雜證變證壞證俱以身溫爲順身凉爲逆譬之種豆晴暖則易生且人無非常之熱亦無非常之冷惟身溫溫則爲氣血和也大槪熱證身溫俱宜解毒虛證身凉俱宜溫補虛證有熱者溫補中兼解毒熱證有虛者解毒中兼溫補解毒初出消毒飮連翹散解毒中略兼溫補解毒防風湯鼠粘湯溫補血虛四物湯或古芎歸湯氣虛四君子湯或保元湯爲主泄者暫加白朮茯苓煩渴加門冬五味子虛熱加黃連濕痰加陳皮氣鬱不通加山査消毒加鼠粘子退癰腫加荊芥穗扶胃氣加陳黃米助陽發表加生薑色紫血熱加連翹要知連翹鼠粘山査甘草始終必用官桂川芎紫草芍藥五七日後愼用氣血俱虛者內托十宣散托裏散或保元湯加當歸芍藥以活血或合勻氣散以和氣溫補中略兼解毒八物湯加酒炒芩連或保元湯各一錢加牛蒡子黃芩黃連玄參絲瓜灰連翹白芍各五分姜葱煎服七日後勢重毒深者氣虛保元湯加大黃血虛古芎歸湯加大黃芒硝下之又有虛寒變證木香散異功散古姜附湯四逆湯皆救危妙劑但虛寒常遲十數日方死熱毒者死速已上總論初熱以至收靨
初熱儼似太陽病所異顋赤中指冷
初起發熱惡寒類傷寒太陽表證但傷寒男面黃女面赤麻痘則顋赤也傷寒中指熱驚風男左女右五指俱冷麻痘中指與耳鼻尖及尻足俱冷又察其耳後有紅筋赤縷爲眞無筋者非痘筋紅赤易愈紫者難治黑者死
太陽正病不須醫感傷傳變用藥整
初熱見太陽表證乃痘家正病不必服藥惟內傷外感挾瘀挾驚及四臟見證熱輕者勻氣令其自出熱重者淸肌解毒甚則滲泄但誤下則傷脾誤溫則損目愼之外感表鬱熱盛　痘難出難作漿宜表托以助其欲發之勢兼心證者惺惺散消毒飮兼肝證者人參羌活散兼脾證虛者惺惺散或保元湯加地皮黃芩荊芥熱者升麻葛根湯如聖湯兼肺證者參蘇飮加葱白山査根通用無汗者羌活冲和湯有汗者防風冲和湯邪傳半表半裏見胸緊嘔吐煩躁不眠等證小柴胡加生地虛者　二參湯邪傳入裏二便俱秘或溺中見血者凉膈散防風通聖散下之有不敢下者蜜導法輕者四聖散合敗毒散或合辰砂六一散或解毒湯微微滲利不可盡去其熱恐痘難發內傷飮食生冷見嘔瀉者寒月理中湯胃愛散不換金正氣散暑月六和湯二陳湯胃苓湯如傷飮食俱加山査麥芽消導之藥挾驚者加減紅綿散挾瘀見血者犀角地黃湯合小柴胡湯抑論痘證始終必兼四臟如熱衝於心時作驚悸甚則狂譫宜朱砂參苓之類熱蒸於肝呵欠煩悶甚則發搐宜防風羌活天麻全蝎南星之類熱蒸於脾乍凉乍熱肢冷多睡甚則目腫腹脹便秘作渴宜枳殼陳皮神麯山梔地黃之類熱蒸於肺面赤噴嚏甚則喘渴咳嗽　鼻乾宜桑白皮半夏馬兠鈴之類惟腎無證所以尻耳宜冷若先如瘧後發渴其瘡色黯乃腎證不治然四臟又以脾肺爲主蓋肺主皮毛脾主肌肉故也
初熱爲根痘爲標根少標多生不永
痘未出非大熱不能發痘已出非微熱不能成如潮三四日後溫溫次第出根多標少者生潮一二日卽湧出鮮紅根少標多者七日後死若全不發熱痘少而好又無雜證者輕
欲防眼患藥宜淸
痘出太盛恐入眼爲患宜消毒飮或氣血藥中加酒炒芩連或桑白皮或草龍膽鉤藤以淸肝肺如痘已落眼聽其自然深治反至損目
護眼朱砂亦簡省
護眼膏黃栢一兩紅花二兩菉豆粉一兩半甘草四兩爲末痘瘡正發之時用淸油調塗兩眼四畔則面上痘亦稀少或用朱砂爲末水調塗眼眶或只用乾胭脂末蜜調塗眼眶則痘不入眼古方用如米細朱砂爲末蜜調少許每五分作三次量兒大小加減溫水送下不拘痘瘡出未首尾可服密者可稀稀者可無黑陷者可起痘癰焮腫可消兼治壯熱煩渴微喘但性亦微寒不可多服
報痘三朝毒居中忌汗忌下和爲上
報痘毒居半表半裏寒藥傷胃滯毒熱藥愈助火邪忌汗者痘點在肌無俟於汗也忌下者痘在肌而反空腸胃無是理也縱有外邪亦但於宜服藥中加以陳皮生姜之類和之而已
熱未徹者猶有邪半淸表兮半溫養
熱徹出痘爲安如熱猶未徹者必感傷邪未盡淨此時熱毒內薰恐後滯爲癰毒宜半淸表半溫裏之劑調之四聖散解毒防風湯紫草木香湯如報痘乾燥腹痛腰痛不止者　死
一日母痘　初見形幾點淡紅間架明
痘先出者爲母後出者爲子孫母好子孫多則自然有不如者亦無害如紅點先見於口鼻上下顋顴年壽之間眼中全無大小形狀不一作三四次出或單或雙間架明白淡紅色潤者順
稠密乾紅宜漸補
三五相連圓暈成箇乾紅少潤未可遽施補藥俟其氣血交合方可保元湯加官桂助陽令其紅潤
但嫌枯黑參天庭
先見於天庭方廣印堂兩耳太陽太陰及結咽心胸之處或頭尙無而脚先有或心胸稠多腰密纏過如蠶種者急用消毒飮加山査黃芩紫草虛加人參或升麻葛根湯加連翹一分或敗毒散犀角地黃湯以淸內解肌如初發便見腰痛瘡稠乾枯幾點紫黑者死或問紫黑　歸腎陽位不宜何也諸陽聚頂諸毒聚頂頂稠枯黑毒勝氣血明矣嘗考痘毒一發出於四臟而腎不留邪爲吉如申酉戌時發熱　屬肺發爲膿疱如涕色白而大巳午未時發熱屬心發爲血疱色赤而小多兼斑亥子丑時發熱屬脾色黃微赤多兼疹寅卯辰時發熱屬肝發爲水疱如淚色微靑而小此皆初發之狀不同如此若報痘三日當悉成血疱起脹三日後血疱成膿疱貫膿三日後膿疱結痂而瘡愈矣蓋貫膿膿疱色黃充滿與初出色白淡淡如膿者名同實不同也
二日如粟根圓混頂滿光明礙指佳
二日紅點如粟如黍如菉豆如眞珠如水晶頂帶色光根脚圓暈混合不散以手摸之覺得礙指者順如根窠雖圓而頂陷者氣弱不能領血也保元湯加芎桂助陽但川芎暫用以爲參芪之使有汗者忌之若頂陷色枯或鮮紅連肉亦紅又無根脚者必死
出速且多毒太盛
出速且密胸背尤多身熱者恐毒盛不能收成必變靑乾紫陷宜消毒飮鼠粘湯　解毒防風湯以防之出盛面黃便黑煩躁腹脹或見血者犀角地黃湯出盛內外熱壅血聚以致能食腹脹便秘煩渴喘急狂譫者毒氣與心貫注無陰以歛也宜猪尾膏毒盛壅遏出不快者亦宜若出不快而更被外邪入裏遂至胃爛便血而死
出遲內虛必挾邪
紅點數日不出而復陷者逆惟出遲隱隱在皮膚似出不出其證不一若槪用發散陽氣外出令瘡色白縱出亦有忽然而斃者矣有榮衛虛不能出者必面靑肌軟惡寒宜小活血散八物湯中氣下陷而不起發者保元湯補中益氣湯人齒散有脾胃冷因服凉藥損傷以致吐利者須益氣溫中中溫則氣不消削而自充發於肌膚矣宜益黃散理中湯丸木香散甚者古姜附湯或大斷下丸去姜附榴蠣加砂仁木香痘出而復不出或泄或秘煩渴者乃痘出誤服凉藥逼毒在肺中痘帶白膿者輕紫黑者重鼻有黑氣者死外盛裏虛毒氣發越不透半成血疱半是紅點不能乳食大便如常小便淸白宜半溫裏半助表四聖散紫草飮解毒防風湯萬金散紫草木香湯蟾肝丸或絲瓜連皮燒灰沸湯調服或葡萄硏酒飮之選用有氣實痰鬱滯發不出者　二陳湯疎氣飮啼叫不已神不安舍不能主行榮衛而發不出者勻氣散小活血散大溫驚丸外感覊絆胃氣而出不快者便淸自調知其在表方可量體微微發散因天寒不能出者熟料五積散正氣散或參蘇飮紫草膏四肢出不快者防風芍藥甘草等分水煎服痘瘡不出傷寒不語者單燒人屎爲末蜜調服瘟毒旣發痘瘡不發者黑膏因炎暑煩渴昏冒不能發出者辰砂五苓散用生地麥門冬煎湯下身熱甚者小柴胡湯加生地煩渴便實者白虎加參湯輕者竹葉石羔湯加生地外感邪入裏不散大小便秘氣滯壅遏而出不快者紫草木通湯痘發出者紫草飮如痘出乾黑身不大熱大小便秘者毒滯於內也宜宣風散用大黃煎湯下若表大熱者不可妄下或已出稠密喘渴者當歸丸黑膏輕者消毒飮加大黃山梔
已出復被風寒拒靑紫如痣遍身遮
痘出被風復入者加味四聖散或快斑散去木通加穿山甲或痘已出外被風寒與內熱相拒不能發出以致發熱狂搐遍身或靑或紫如痣䵟如癮疹俗云鬼捻靑年壯皮厚者多有之宜却寒溫肌透裏之劑危甚者用經霜紫背荷葉舊者亦好入殭蠶等分爲末胡荽煎酒調服或絲瓜連皮燒灰爲末沸湯調服發痘最妙　見風寒表證者惺惺散古牛蠶散見熱毒證多者透肌散
出不勻遍　色不潤
痘已出未能勻遍色不紅潤者乃毒盛以致氣血壅塞故也宜紫草飮外用芥子爲末白湯調如膏塗兒脚心乾卽再塗其毒漸漸復出痘瘡依前紅活
但要照原不減些
凡痘出不快而先出之痘形色照原者乃毒未發也如形色漸退者乃內虛毒入必死若痘出喜笑如常飮食進精神爽無諸雜證則痘本少也不可再發
壯年皮厚多勞役
舊以飮乳嬰兒臟腑嬌嫩服藥但宜釀乳與能食童子可以服藥治有不同然年壯與年幼者又有不同若年壯外實皮厚痘毒難以快出或被風寒相搏則身痛甚宜透肌散主之或勞役汗多氣弱發熱耳目皆昏脈大者當用補中益氣湯去升柴自始至終服之有虛無寒不可用丁香姜附反致熱耗元氣又有男子破陽已多女子通經已後乃患痘者尤宜謹愼常服保元湯以固脾胃八物湯調理氣血腎虛者腎氣丸以滋水使腎氣旺而毒不下陷也
孕婦動胎生摘瓜
孕婦以命門繫胎痘毒又發自命門自初熱至收靨全以安胎飮加黃芩白朮爲主天寒有表證者間用五積散去麻黃半夏厚朴姜桂換白朮赤茯苓赤芍加柴胡黃芩阿膠人參糯米等分水煎服身熱咳嗽者暫用參蘇飮煩躁者古芩朮湯加白芍麥門冬或小活血散痘稠密者鼠粘湯痘出太盛或便秘者犀角地黃湯紫草飮痘出不快者消毒飮痘出後血虛者古芎歸湯加芍藥氣虛者保元湯加芍藥氣血俱虛者內托十宣散去桂倍歸芍加烏梅香附熱盛恐墮胎者罩胎散胎動者安胎飮連進或單砂仁炒爲末酒調服服後覺胎熱則安凡胎前患痘倘用峻藥動胎去血泄氣者孕婦必死如生摘瓜必動其蒂也患麻亦與痘同若無孕婦人麻痘初熱煎熬血海必然經來小柴胡湯加生地主之産後麻痘但忌芍藥以黃芪代之
三日出齊至脛股
三日放標至足三陰爲出齊正宜觀形色以察氣血强弱形尖圓光澤者順或頂起而色慘不明者保元湯加官桂助陽芍藥歛陰糯米溫中若一日出齊乾紅紫疱者死
上脹下無亦可取
上身先有起脹而下身還未出或出未盡者無妨
淡白頂軟氣全虛
淡白頂不堅實不礙指者氣虛也內托十宣散去防風白芷自汗倍黃芪聲不出倍桔梗
白光帶紅決不愈
痘白色薄根全無紅色或根帶一點紅三五日後如菉豆樣者決不能貫膿而死
淡紅摸過又轉白血衰氣滯宜大補
根窠不紅或略紅手摸過卽轉白者氣血虛也十全大補湯或但淡紅不轉白者血虛也小活血散
口角有粒如疥形將來變黑　歸腎腑
口角此時有粒如疥不日必變焦黑歸腎而死
鼻有餘瘡妨睡息
痘出後有餘瘡塞鼻中不得臥者用木筆花爲末入麝少許葱白蘸藥入鼻中數次卽通
紫疱刺黑無生路
痘稠密中有紫疱刺開血紅乃血協熱毒化斑湯救之血黑者死又有白疱者乃氣協熱毒仍以化斑湯解之
起脹三朝毒盡浮於表最怕中虛入裏了
痘出三日後當潮起脹先報者先起後報者後起至五六日毒盡發於表宜內托不致內攻觀痘氣血壯弱變毒深淺全在此關諸虛證見而痘形色反者皆死
雖然氣血有盈虧平陷仍分痘多少
氣盈血虧則頂雖平而色光潤痘多者亦自無害血盈氣虧則頂平而色又乾枯恐變陷伏不論痘多少俱內托十宣散救之
四日血疱已分明
四日水疱當成血疱淡紅色潤根活箇數分明者順
不喜胸背顴尙平
顴上紅者終不起脹顴臉一身之主若顴上先脹者四肢必順顴上不脹必遍體皆然若手足下身肚腹等處皆脹惟胸背不起脹則不宜
上脹下緩固無害
上體已脹下體緩慢者無害若下體已脹上體緩慢者逆
陸續出者反長生
有出不快直待起脹時陸續出如粟米於痘空隙圓淨者亦吉
五日頂尖欲礙指
五日頂尖滿起如鼓丁礙指光活明潤者順
額項皮紅擦破死
痘起滿頂紅紫連皮肉紅或遶項紅後必擦破而死
賊痘軟大氣血衰
報痘雖稀根窠全白無血三四日便起脹痘大按之虛軟者此名賊痘氣血大衰也保元湯加紫草救之額上見之尤㐫必貫膿時變成水疱擦破而死
毒陷腹上多靑紫
毒入胃則腹上痘多靑紅紫色外證口角流涎者必死
六日圓滿光明美
六日氣血榮盛發揚於外頂形尖圓肥滿紅活者順
血熱紫紅尙不起
火盛血熱色紅紫不起脹者內托十宣散去桂加紫草紅花熱盛加黃芩痘紫黑陷者獨聖散
中陷黑白皆氣虛
有中黑陷而外白起或外黑赤而內白陷者氣虛而血熱也宜兎血丸如原不起頂灰白陷者氣虛也宜單人參湯或保元湯加川芎助陽當歸和血木香行滯如頂陷漿滯不行或風寒久剋者水楊湯沃之惟腹脹不食神昏者死
水疱變痒一定死
頂陷灰白紫黑必變爲水疱發痒而死
貫膿三朝胃氣升自肌從漸至充盈
痘以胃氣爲本胃氣升騰化毒成膿自肌肉上貫起漸至頂尖充滿光潤者順
切忌寒凉與疎泄傷脾損胃漿難成
貫膿九竅愼宜封閉極忌寒凉解毒及疎發淡滲之劑傷脾損胃淸氣下陷不能貫膿或吐利不止或二便下血聲瘂腹脹乳食不化寒戰咬牙痘爛無膿肌肉黑者不治
七日漿行疱裏黃淡紅軟大非眞漿
漿行疱裏肥滿黃光或蒼蠟色或黃綠色者吉色淡者虛血虛四物湯去地黃加紅花少許氣虛保元湯加桂朮若淡紅疎大如膿者必變焦黑其間紫者血熱灰白氣虛如前法治
水疱皮薄有根活
純是淸水皮白而薄與水疱相似者死若略有淸水或根窠起脹血紅而活猶有生意者內托十宣散倍芪當歸又將人乳汁和酒各半溫服又有痘中生水疱乃氣盛津液有餘隨毫孔生出小如圓眼核者保元湯加山査白朮大如鷄卵者死
皮破流膿去濕方
有濕痘內如水漬皮未破者宜溫中藥內加防風白芷以瀉肌表間濕氣如皮破流膿不乾者用白螺殼火煆爲末乾糝或用苦參滑石蚌粉輕粉白芷等分爲末乾糝瘡口餘詳前斑爛條
中空乾燥血枯朽火盛天水義悠長
中空乾燥全無膿水血分枯朽剝極宜小活血散加當歸火盛者六一散加荊芥乾葛升麻輕淸之劑以散其火服後猶無膿水者死
八日漿成喜飽滿不滿只是氣血緩
八日氣血大振毒漿已滿將欲收歛之時圓滿光潤者吉其有化漿不滿者乃氣血因寒少緩也宜保元湯加姜桂糯米助其成漿
滿而又陷或不齊
痘暫滿而又陷者內托十宣散去防風白芷倍用人參黃芪水酒各半煎服人弱不食者入人乳痘皆貫膿中間幾顆不貫者終變虛寒痒塌宜內托十宣散或托裏溫中湯倍加補藥
不齊有熱亦難貫
當結膿窠不結此由毒氣內外灌注血熱相搏必復入心急宜猪尾膏凉心血使陰氣感之隨時結痂回漿自面至項或至胸不回靨而住者死
九日回漿喜自顴
頭面上先回漿四肢方纔起脹者吉如七日前脣上有痘幾顆膿黃熟乃毒攻胃胃爛必死
背先肚上無漿涎
肚上未收背上先收者必外駁碎內非眞實有漿涎膿液完結也
摸過皮皴難收靨
凡貫膿肥滿庶易結靨雖脹滿光澤可觀然摸過軟而皮皴縱橫如橙子皮者中雖有膿不甚滿足必不能收靨
膿淸收者亦徒然
膿淸或半膿半水者必變痒塌而死若四肢脈絡處發癰毒者可生
收靨三日如果熟
如果熟蒂落氣收血平光色如歛黃黑色光者輕黃灰者重
虛寒有膿難結殼
有膿紅者輕無膿白者重寒戰咬牙者死
收成大半熱宜淸
收靨將半或見作渴驚狂等證乃氣血不能收歛宜淸解其內免毒遺於臟腑以生餘證
口眼流膿防齒目
口角流涎帶血者必患牙疳齒落眼角出膿太甚者必損雙目俱宜淸解內毒以預防之有漿回眼腫不能開者以水潤濕絹帕拭去膿屎略用指攀開臉皮透一點風不致有翳攻睛
十日蒼蠟似葡萄按之堅硬不灰焦
十日收靨膿滿回綠痘羸蒼蠟色或似紫紅葡萄色者佳自上而下按之堅硬全無灰陷焦黑者生自下而上倒靨者死
靨快有癰疔可保
靨亦忌快快而發癰疔者生快而失聲者死
靨慢有黑反可調
當靨不靨謂之慢凡痘不收靨氣急痰上聲瘂目閉無神者死間有黑者反吉保元湯加苓朮助其收歛結痂
慢亦有熱觸穢者無陰以歛生微潮
有內外熱極毒氣散漫而無陰氣以歛者宣風散加犀角磨汁以解之或調砂糖水喫卽結痂矣但七日前最忌砂糖有觸穢胃寒黑陷不收靨者異功散調四屎散最妙有毒盛不結痂者猪尾膏換猪心血爲丸服
靨不能齊因飮過
原因初出之時煩渴引飮太過以致靨不能齊者六一散以解其標若不因飮水者保元湯加苓朮主之
將靨全白瀉難熬
將靨時全白色如豆殼者仍因初時飮水過多故靨不能齊亦曰倒靨大便秘則通大便小便秘則通小便連翹散小柴胡湯加枳殼四順淸凉飮如泄瀉者危
傷冷瘡陷傷熱爛
凡痘瘡解毒已淸至收靨時或因觸冒以致陷伏斑爛痒塌不靨者異功散如寒戰咬牙手足顫掉及腹脹足冷過膝者危亦宜此救之凡痘過服寒熱表藥以致痘爛不結痂者小柴胡湯猪乳膏麥門冬煎湯下外用敗草散敷之有臭爛深坑不收口者用猪膽汁調芒硝末敷如遍身臭爛如餅搭不可近目中無神者死
陰囊靨起命三朝
陰囊及足上先靨起者死
十一日漿老痂已結
或有雜證一二保元湯隨證加減忌用峻寒峻熱恐致內損之患
脚根紫者還是熱
將成熟之際脚根色紅紫者屬熱用凉藥解其毒升麻葛根湯或犀角地黃湯加酒炒芩連連翹之類蓋犀角升麻善解熱毒
氣衰頂陷漿濕乾
收靨注屎尖圓結實佳如頂陷若茱茰漿濕盈㿐不歛者危保元湯加苓朮以救之如痂結剝乾不潤內無血者亦危八物湯加黃芪救之
遍身靨盡留一節
遍身皆靨惟數顆不靨亦能殺人猶蛇退皮雖一節被傷不能退者亦死若原貫膿充滿毒氣盡出不生異證者無妨
十二日痂落從頭妙
從頭上至胸膈手腹腰足節節緩緩靨下者妙
痂未易落色宜耀
痂難脫外見熱證瘡色紅紫因原貫膿不滿渾身臭爛膿血不乾所以難脫根脚未散飮食壯健者連翹飮身上痂不落者加地骨皮頭面痂不落者加白芷外剪去頭髮以烏柏油搽之若見諸虛證及有潮熱者必危
靨瘢迭凸紅色佳若無血色還堪弔
靨後瘢紅者吉白無血色者過後亦死須養脾胃氣血藥以預防之痂落瘢黯或凹或凸者用韶粉一兩輕粉一字硏勻猪油調塗瘢上
痂落不宜早見風好事瘢痕需藥療
痂剝之後見風太早以致成瘢痕者　用密陀僧爲末水調或炒白蒺藜爲末鷄子淸調敷或馬齒莧絞汁熬膏塗之或用人精調鷹屎白敷之其痕自滅如欲不作瘢痕者須於纔結痂後卽以眞酥潤之用手抓破或剝去　又潤之稍遲則乾硬深入肌肉經久方脫遂成瘢痕凡痘後肌肉尙嫩不可洗浴亦不宜食炙煿五辛五味竝有毒之物恐熱毒薰於肝膈眼目多生翳障必過百日乃可萬全
瘥證無非是餘毒毒盛痘再發如初
痘疹愈而再發者亦輕因愈後失於解利毒氣未盡治宜保元湯加解毒藥量體增減
餘毒仍當分虛實虛證坐立仗人扶
瘥後雜證熱多虛少但亦有稟弱及服凉藥以致愈後坐立振搖須人扶榮宜雙和散保元湯
吐瀉熱渴補脾胃
中氣暴虛不食者參苓白朮散胃愛散虛熱口渴不食者四君子湯加陳皮山査黃連吐瀉理中湯丸益黃散異功散久不止者危身熱自汗者補中益氣湯壯熱經日者二參湯
飮食調和漸自如
輕者但以飮食調和久則氣血自復純陽之體痘毒之餘愼不可服峻藥
實證能食何須藥能食便秘當預圖
痘愈能食便調者脾實無害惟胃中蘊熱善消穀食大便秘硬將來必口齒咽喉吐衄驚風之證或發爲瘡疽癰毒宜量體淸解如曾服熱藥過多者必用三黃丸利之便秘口渴身熱者大黃散胃熱嘔吐口舌生瘡下部亦有瘡而下利膿血單黃連湯煩渴溺少者五苓散作煩渴者單黃連湯或燈心一把鱉甲二兩水煎服溫壯齒疼或腫者甘露飮口牙出血者五福化毒丹咽痛者抱龍丸或甘桔湯加牛蒡子麥門冬竹葉肝熱多怒叫不得眠者柴胡淸肝湯下血疼痛者薤白湯三黃熟艾湯心痛不可忍者用乳香二錢或加沒藥當歸赤芍水煎服身熱不退者小柴胡湯竹葉石羔湯
中風身靑實可駭
愈後忽遍身靑色或黑色手足厥冷口噤涎流聲如拽鋸甚則手足微搐此因裏虛被地風所吹名曰中風宜消風散二錢入蟬退末一錢分三服入生姜薄荷汁及酒少許溫湯浸之連進二三服當隨時少進或作癮疹或作膚疹而愈或小續命湯去桂附加荊芥亦可
發搐咳血更難除
愈後非時發搐目攛面赤飮食居處喜冷乃心熱有痰宜導赤散抱龍丸或小柴胡湯加生地又有病後胃弱食積發搐潮熱大便酸臭不調或嘔吐腹疼宜紫霜丸小危氣湯選用證惡者死咳嗽有觸冒風寒者參蘇飮加減喘滿者前胡枳殼湯若毒攻肺喘急咳臭膿血者死
入眼翳膜皆忌點
愈後目翳但宜活血解毒則五臟和而疼痛自止翳膜自去則不致凹凸損陷不宜點者毒氣自臟達外點藥攻逼反以爲害但翳膜已成者只用生鱔魚刺血點入翳上更服兎屎湯最妙若無翳但眼目無光者過百日後氣血復自明但曾過服熱藥熱食風毒盛者須內服藥淸解或曾過服利藥及所稟怯弱以致痘愈眼昏不明仍當量補肝腎脾胃熱眼　丹溪方山梔決明赤芍當歸黃連防風連翹升麻桔梗作小劑煎服治痘瘡傷眼熱翳地黃散生地熟地當歸各一分防風𦍑活犀角蟬退木賊穀精草白蒺藜大黃各一錢玄參五分木通甘草各一錢半一方有黃連爲末每五分量兒大小用羊肝煮汁調服忌口將息治痘瘡入眼心肝壅熱目赤腫痛或生赤脈或白膜遮睛四邊散漫者易治若暴遮黑睛多致失明宜速用此大人亦宜風腫翳膜者蟬殼散蟬退　地骨皮牡丹皮黃連白朮菊花蒼朮各一兩龍膽草五錢甜瓜子半盞爲末每一錢半荊芥煎湯調下食後臨臥各一服兼治時疾後餘毒上攻眼目甚效忌油麫煎炒醋漿等物熱極生風上攻眼痛紅絲遮睛便秘者洗肝散加芩連芒硝下之昏暗加石羔𦍑活石決明穀精草菊花菉豆翳膜加蟬退倍石決明白蒺藜若未靨前痘瘡入眼者洗肝散去大黃隱澁多淚生翳者柴胡散撥雲散或神醫散加黑豆皮虛眼熟地黃丸滋陰地黃丸益氣聰明湯如肝腎俱虛者羚虎丸羚羊角虎脛骨生地酸棗仁各五錢肉桂防風當歸黃芪各五分爲末蜜丸皂子大每一丸溫水化下虛翳用羊肝煮汁入蟬退末二錢服之通用眼痛不可忍者浮萍散浮萍爲末每二錢用羊肉半斤以竹杖刺破投水半盞絞汁調服傷者亦效眼睛飜白氣虛危證保元湯加陳黃米救之神昏不醒者死食毒物眼睛凸出者二仙散仙靈脾葳靈仙等分水煎服久不愈者古蟬猪散猪懸蹄甲二兩瓦罐內鹽泥固濟燒存性蟬退二兩羚羊角一分爲末每一字或五分或二錢量兒大小溫水調服治痘瘡入眼半年已過者一月取效惟過一年者難治外治腫突如桃者護眼膏如腫不開者用黃連爲末鷄子淸調塗兩太陽穴及兩足心風毒腫痛痒澁眵淚昏暗羞明者秦皮散滑石黃連三味等分水煎承熱洗受風流淚者用田中豆莢搗汁滴入眼中已成翳膜者塞耳丹水銀一錢黃丹五錢搗勻作六丸入砂鍋內圓瓦蓋定濕紙封固以香爐盛炭火燒一日取出以薄綿裹之痘瘡在左塞左耳在右塞右耳立見逐下一方用輕粉黃丹等分爲末竹筒吹入耳內左眼有翳吹右耳右眼有翳吹左耳卽退
牙疳殺人鼻若朱
餘毒攻齒齦腐爛生疳殺人最速牙齦腫痛動搖者甘露飮外以韭根茶葉濃煎洗去腐肉見血以溺白散敷之日三次如爛至喉中者用竹管吹入紅白黃水出者可治鼻梁發紅點如朱者不治其色似乾醬一日爛一分二日爛一寸故名曰走馬疳宜與前五疳條參治之
痘癰四體脾經毒
血熱引毒流傳經絡故於肌肉虛處或關節動搖處偏盛而成癰又有愈後餘毒不攻臟腑皮膚而爲諸雜病乃注脈絡而爲癰輕者結核腫痛瘡癤而已甚者頭頂胸脇手足肢節焮腫而作痛毒氣流於脾經則癰發四肢手腕竝膝臏腫痛宜消毒飮升麻葛根湯虛者十六味流氣飮加附子外用馬齒莧搗汁入猪脂蜂蜜熬膏塗腫處或用活蜆子不拘多少以水養五日旋取此水洗手面漸生肌肉無痕
肺經手臑內穴兪
毒氣流於肺經則臑內竝手腕腫流爲赤癰毒宜消毒飮如聖湯五福化毒丹或用鬱金雄黃各一錢半巴霜四十粒爲末醋糊丸菉豆大每二三丸量兒大小熱茶淸下以利之如氣血虛者內托十宣散加枳梗犀角咽喉不利或腫痛者甘桔湯加麥門冬牛𦱘子薄荷口齒流涎血臭氣者用生地黃自然汁化五福化毒丹一丸以鷄翎刷入口中如肺毒流入大腸秘結或便膿血見前雜證便血條下
三陽背顋項結核
毒氣流於三陽經則背顋項結核腫痛宜小柴胡湯加生地最妙熱盛腫痛者敗毒散加荊防腫盛者消毒飮加忍冬藤虛者內托十宣散減肉桂通用赤芍藥連翹爲君桔梗甘草爲臣貝母忍冬藤白芷瓜蔞根爲佐上用升麻葛根爲使下用檳榔牛膝爲使大便閉加大黃發寒熱加黃芩黃栢不問膿已成未成體實者宜服虛者通用保元湯加酒炒芩連少許久者上體宜保元湯加引經藥下體宜獨活寄生湯或內托十宣散加減三豆飮不拘虛熱常服
外護筋骨免偏枯
凡痘癰不問發於何經初起紅腫時却用黑豆菉豆赤豆等分酸醋硏漿時時以鵝翎刷之一切癰疽癤毒不用鍼刀自潰如顋已熟者用鈹鍼燒紅刺之內服消毒飮在顋項加金銀花若不早治必至潰爛筋骨金華散黃丹黃栢黃連大黃黃芪輕粉麝香爲末乾糝瘡乾猪油調塗治痘後肥瘡疳瘡癬疥收水凉肌解毒歛肌散地骨皮黃連五倍子黃栢甘草爲末乾糝兼治疳蝕不歛竝痘後膿血雜滲不收等瘡礬繭散用白礬爲末塞入蠶繭內令滿以炭火燒令礬汁盡取出爲末乾糝治痘後身上及肢節上生疳蝕瘡膿水不絶
逃痘方是後人巧信者縱出亦稀疎
太古無痘疹周末秦初乃有之初生用生地黃自然汁服三蜆殼許利下惡汚亦可稀痘每遇冬月溫煖恐春發痘宜預服三豆飮黑豆赤豆菉豆各等分甘草減半水煮熟任意飮之凡天行痘瘡鄕隣盛發宜先服七日痘永不出小兒陽盛無陰以制令頭髮竪直飮食減少此伏熱之兆便宜服油劑麻油一盞逐日飮盡永不出痘更服升麻葛根湯三豆飮以預防之消毒保嬰丹纏豆藤卽毛豆梗上纏繞細紅藤八月間採陰乾一兩半黑豆三十粒赤豆七十粒山査肉牛𦱘子生地辰砂各一兩升麻連翹各七錢半荊芥防風獨活甘草當歸赤芍藥黃連桔梗各五錢經霜絲瓜長五寸者二箇燒存性前藥須預辦精料遇春分秋分上元七夕忌婦人猫犬誠心修製爲末和勻淨沙糖爲丸李核大每一丸濃煎甘草湯化下凡小兒未出痘者每遇春分秋分時各服七丸其痘毒能漸消化若只服一二次亦得減少若服三年六次其毒盡能消化必無虞矣
錢劉陳魏皆堪法得要還羨丹溪書
錢劉以痘本胎毒毒解而氣血自伸陳魏以痘雖內毒毒出則虛丹溪隨表裏虛實溫補解毒兼用但見熱證便用淸肌解毒甚則硝黃但見虛證便用溫中托裏甚則姜附噫法無不善用貴得宜痘本外科傷寒之一兼內傷雜病婦女胎産小兒驚積痘非醫之統要矣乎
麻
麻毒原來只肺胃紅斑五六日方出
六腑腸胃之熱蒸於肺外感內傷倂發與痘證表似同而裏實異初熱三日出脹共三日出而又沒沒而又出出沒一周時許重者遍身綳脹眼亦封閉有赤白微黃不同仍要紅活最嫌黑陷及面目胸腹稠密咽喉纘纏者逆發不出而喘者卽死與大科癮疹相似又與發斑相似但發斑如錦紋有空缺處如雲頭狀麻卽如麻遍身無空但疎密不同耳仍有夾斑夾丹夾瘡同出者
初起寒熱咳嚏鼽
初起呵欠發熱惡寒咳嗽噴嚏流涕頭眩宜升麻葛根湯加紫蘇葱白以解肌切忌大汗斑不紅者　亦宜乃麻證初起之神方潮熱盛加芩連地骨皮譫語調辰砂六一散咳多加麻黃　杏仁麥門冬石羔咳甚別用凉膈散加桔梗地骨皮泄瀉合四苓散便血合犀角地黃湯吐衄血加炒梔子小便赤加木通寒熱似瘧小柴胡湯
面赤全不思食味
初起全類傷寒但面赤中指冷爲異耳
煩喘便秘譫如狂
已出煩躁作渴者　解毒湯合白虎湯喘滿便秘者前胡枳殼湯赤茯苓大黃甘草五味水煎服便秘三四日者小承氣湯防風通聖散譫語　溺秘者導赤散如泔者四苓散加車前木通譫語如狂者解毒湯調辰砂六一散
或時便血竝吐衄
大便血或小便亦見血者犀角地黃湯合解毒湯吐血衄血解毒湯加炒山梔童便輕者黃芩湯加生地山梔重者凉膈散加生地山梔童便
又或瀉濕與嘔乾
泄瀉解毒湯合四苓散喘兼泄瀉溺澁者柴苓湯煩渴作瀉者白虎加蒼湯猪苓湯熱盛乾嘔解毒湯傷食嘔吐四君子湯夏月因暑作嘔四苓散加人參忌用豆蔲木香姜桂熱藥
始終雜證皆熱熾
麻證初起已出已沒及一切雜證與痘毒大同但始終藥宜淸凉雖然麻愛淸冷痘愛溫不易常道虛則補實則瀉醫家活法故治麻亦有血虛而用四物湯氣虛而用四君子湯天寒傷冷則溫中理中之藥一時之權也
沒後餘毒內攻鑽揗衣妄語昏神智
沒後餘熱內攻揗衣摸床譫語神昏喪智者死如熱輕餘毒未除必先見諸氣色須預防之始終以升麻葛根湯爲主或消毒飮解毒湯隨證選用仍忌魚腥葱蒜　小兒終
外科
癰疽總論
癰疽毒要氣血勝內外因皆濕熱凝
癰者壅也爲陽屬六腑毒騰於外其發暴而所患浮淺不傷筋骨疽者沮也爲陰屬五臟毒攻於內其發緩而所患沈深傷筋蝕骨凡年壯氣血勝毒則順年老毒勝氣血則險有內因飮食積毒者經曰膏粱之變足生大疔榮氣不從逆於肉理榮氣卽胃氣胃和則榮衛順而滋養皮膚膏粱金石厚衣烘被以致蘊熱臟腑濕熱聚下燒爍腎水陰火熾盛八脈沸騰經隧凝滯故水穀精微不能上行陽道反逆聚肉之腠理而成癰有外感風寒濕蘊毒者經曰地之濕氣感則害人皮肉又曰諸癰腫筋攣骨痛者此寒氣之腫八風之變也蓋風濕外侵鬱久爲熱自膀胱左遷移熱小腸小腸移熱於膽風性上衝瘡形高色赤作痛小則爲癤大則爲癰而已非若疽之自裏也有因心氣鬱結飢飽勞役房室過度水竭火炎痰凝氣滯而成所謂相火能爲瘡瘍諸痛痒瘡瘍皆屬心火是也因火有君相瘡分微甚或鬱痛而不甚腫或虛腫而不甚痛雖然病該三因總皆濕熱丹溪云人身血行脈中氣行脈外氣血周流不息惟寒濕搏之則凝滯而行遲火熱搏之則沸騰而行速氣爲邪鬱津液爲痰爲飮積久滲入脈中血爲之濁此陰滯於陽而爲癰血爲邪鬱隧道或溢或結積久溢出脈外氣爲之亂此陽滯於陰而爲疽蓋陽氣無形陰血有質必濕熱泣血而後發爲癰疽故局方曰癰疽皆熱勝血也又曰二熱相搏熱化爲膿蓋熱非濕則不能腐壞肌肉爲膿譬如夏熱諸物皆不壞爛壞爛者交秋濕熱大行之際此理甚明
純陽焮赤潰斂易純陰色黯全不疼半陰半陽腫痛慢用藥回陽乃可生
癰疽有大而愈者有微如豆而死者陽發初起皮薄作熱色赤焮腫疼痛潰後肉色紅活此爲外發更加身健能食發熱便秘脈數有力爲純陽易治陰發初起皮厚不熱色黯微腫硬如牛皮不痛陷軟不作膿不潰微開濶破後肉色紫黑此爲內發未潰臟腑已前壞爛更加身倦少食不熱便利脈軟無力爲純陰不治又有半陰半陽似腫非腫似痛非痛似赤非赤似潰非潰脈數無力如陽多陰少用藥托裏變陽者生陰多陽少用藥托亦不起投陰必死就中尢以有熱無熱爲死生妙訣蓋陽證有熱則氣血行而生肌陰證無熱則氣血滯而不斂遇有熱者切不可退熱但宜溫藥淸滲些小癤毒無熱亦不妨
風則多痒氣則痛濕腫食則熱寒增
癰疽雖止發於一經或兼二經多有挾風挾濕挾痰挾氣挾血挾陰虛等證大較風氣食三種俱以不換金正氣散加川芎木香爲主兼風多痒加袪風藥兼氣多痛加調氣藥兼食多發寒熱加消積藥兼濕多腫加滲濕藥又云熱瘡焮痛虛瘡淡白風寒瘡口帶白
古方外因四氣單用大黃半生半熟甘草節等分爲末每空心酒下一匙以利爲度
內因七情單用遠志爲末酒調二錢澄淸服以渣敷患處
不內外因金石炙煿房勞國老膏一切熱毒槐花酒
藥毒堅硬有如石
金石藥毒則堅硬如石不痛宜甘草黑豆煎湯解之
虛瘦重著怕潮蒸
虛勞瘦弱榮衛否澁患處重著如負石然因其有骨蒸潮也治宜滋補故不可用賽命丹等香燥疎泄之藥亦不可過用降火滯脾之藥惟腎氣丸托裏散甚得其宜且古方謂藥毒勞蒸癰疽極重
近骨生蟲近虛漏
近骨者多冷久則化血爲蟲多痒少痛近虛者多熱久則傳氣成漏多痛少痒
細認穴道屬何經
腦發屬督脈足太陽經鬚發手足少陽經眉發手足太陽少陽經頤發髭發足陽明經顋發手陽明經背發中屬督脈餘皆足太陽經腋發手太陽經乳癰內陽明外少陽經乳頭足厥陰經腎癰足太陽經外腎癰足厥陰經腿發外足三陽內足三陰經喉癰臍癰任脈足陽明經穿襠發督衝任三脈𩣔馬癰囊癰足厥陰經內疽肺癰手太陰經腸癰手太陽陽明經胃脘癰足陽明經惟少陽少陰太陰多氣少血厥陰太陽多血少氣肉皆難平惟手足陽明氣血俱多分經用藥則不犯經禁病禁以致妄下妄汗且瘡屬腎經者最重脾肺二經者次之他經者又次之腦乃諸陽所在咽喉飮食所通腎兪命根所係皆至險之地又不可多著艾灸俗方專圖人形瘡樣而忽經絡謬哉
外因寒熱宜表散
毒因外感發者內無便溺阻隔外有六經形證腫痛雖甚飮食如常脈浮數邪在表也宜托裏微汗以表散之如發腦項背分黃連消毒飮尻臀分內托羗活湯臂上白芷升麻湯乳胸內托升麻湯兩脇十味中和湯腿外側內托酒煎湯腿內近膝股內托芪柴湯通用敗毒散九味羗活湯辛熱手足太陰經分自汗浮腫流注四肢附子六物湯辛溫發熱十六味流氣飮賽命丹暑月內托復煎散寒月內托十宣散或不換金正氣散丹溪治形實脈浮數冬月背生紅腫及脾骨下痛者用桂麻各半湯加生附酒栢瓜蔞仁甘草節羗活靑皮人參黃芩半夏姜煎服六貼而愈此正內托法也有謂瘡家身痛不可汗汗之則發痓者邪不在表而誤汗也
內熱痛秘急疎行
內傷飮食積毒者腫痛異常外無六經形證內有便溺阻隔口渴煩躁脈沈實爲邪在裏急與寒凉攻裏內疎黃連湯瀉心湯活命飮四順淸凉飮輕者淸熱消毒飮加紫草或淸心散滲之
內積熱毒外又感邪者宜發表攻裏五香連翹湯防風通聖散毒盛者解毒湯下神芎丸濕盛者除濕丹
勞傷氣鬱無表裏邪在經中和衛榮
毒因內傷虛損房勞鬱怒而發者形雖腫痛外無六經之形證內無便溺之阻隔知邪在經也不可妄於汗下只宜補形氣調經脈和榮衛或專補脾胃可也鬱怒者十六味流氣飮虛勞者托裏消毒散內托復煎散補中益氣湯古人治癰以寒藥者正治法也治疽以熱藥者從治法也蓋藥性熱則開行寒則疎泄疽乃有形之物非熱藥從治豈能行之乎此內托內疎正治從治之義也
潰後托裏排膿毒膿盡肌肉自然平
潰後氣血大虛惟恐毒陷托裏之法一日不可缺也古方托裏散托裏淸中湯托裏溫中湯托裏和中湯托裏建中湯托裏抑靑湯托裏益黃湯托裏益氣湯選用蓋托裏則氣血壯而脾胃盛膿穢自排毒氣自解死肉自潰新肉自生瘡口自斂若不務補托而誤用寒凉反助邪火膿多臭穢甚則脈洪大渴眞氣虛而死矣丹溪云但見腫痛參之脈證虛弱更與滋補乃可萬全又不必泥氣質素實及參芪滿中滯痰也但初潰時間有熱毒盛者量加消毒淸劑如發背搭肩膜破穿心必死尤宜托裏免致毒陷托裏卽護心也若毒氣上攻心神昏悶欲嘔者間服護心散以救之如帶表邪面赤等證勢未甚起者內托復煎散或內托十宣散暫服若無熱毒表邪但見穢氣觸犯虛熱少食不睡者便進人參黃芪湯但見膿多心煩少睡者便進聖愈湯但見脾虧氣弱不能生肌收斂者便進補中益氣湯但見腎虛不能消潰收斂或晡熱作渴者便進八味丸或腎氣丸緊急不及作丸大料煎服預防救危始終妙劑若不務本根而專用敷圍生肌之藥則斂口太速毒反內攻或傍邊再發一癰者有之或愈後而惡證頓起大命隨去者有之惟務內治而不貴外治者爲高
外治初起灸最妙
形傷則痛氣傷則腫或先痛後腫傷乎血先腫後痛傷乎氣腫痛竝攻氣血俱傷皆因臟腑不和而非外治能調古法隔蒜灸法豆豉餅惟外傷成瘡者不宜自內發者痛則灸至不痛不痛則灸至痛時方住早覺早灸爲佳一日二日十灸十活三日四日十灸七活五日六日十灸四活過七日則不可灸矣其餘點割敷透間有毒盛者量用之則可
熱痛半軟鍼相當
癰疽毒氣已成宜托裏以速其膿膿成者當驗其生熟淺深而鍼之若腫高而軟者發於血脈腫下而堅者發於筋脈肉色不變者附於骨也按之熱者有膿不熱者無膿按之便痛者膿淺大按方痛者膿深按之陷而不起者膿未成按之而復起者膿已成按之都軟者無膿不痛者血瘤痛者氣瘤按之一邊軟者有膿若膿生而用鍼氣血旣泄膿反難成若膿熟而不鍼腐潰益深瘡口難斂若瘡深而鍼淺內膿不出外血反泄瘡淺而鍼深內膿雖出良肉受傷元氣虛者必先補而後鍼其膿諸證自退若瘡毒熾盛中有肉黯者宜內壯脾胃外塗單巴豆膏令其黯處漸低赤處漸高六七日間赤黯之處自有裂紋如刀劃狀黯肉漸潰當用披鍼利剪徐徐引去若膿出肉腐腫痛仍作必內有筋間隔宜再引之急補脾胃不痛者純用補藥庶可收斂若妄施鍼刀傷肉出血斷之不止者立危其披鍼用馬㘅鐵爲之
敷圍點瘀非得已
人身氣血遇溫則散遇寒則凝槪敷寒凉閉塞腠理氣凝血瘀舊肉不潰新肉不生則毒反內攻難以潰斂甚則不起必內分陰陽用藥外分陰陽敷圍內外夾攻藥氣相通爲妙純陽證內服內疎黃連湯淸熱消毒飮之類外敷抑陽散半陰半陽證內服托裏消毒飮外敷陰陽散純陰證內服補中益氣湯加姜附入酒煎外敷抑陰散
點瘀爐灰膏以去惡肉藥線三品錠子以透膿管皆欲敗腐盡除不至侵蝕筋骨非得已而用也
止痛斂口免開張
癰疽不可不痛不可大痛未潰前痛者爲熱毒便秘宜內疎黃連湯解毒湯作膿痛者排之膿脹痛者鍼之已潰膿出反痛者虛也氣虛四君子湯加歸芪血虛四物湯加參芪氣血俱虛托裏益氣湯脾虛者托裏和中湯腎虛者腎氣丸因登厠犯穢氣觸者藥中加乳香芷芍之類和之風寒逼者加防風桂枝之類溫散之燥者潤之濕者導之果係瘀血惡肉凝滯者方可乳香止痛散和之
瘡口不斂由於肌肉不生肌肉不生由於腐肉不去腐肉不去由於脾胃不壯氣血不旺必以補托爲主而佐以行經活血之藥則肌肉受毒者自生死者自潰又何待於點割耶大要氣虛體倦食少者補中益氣湯血虛晡熱內熱者四君子湯加歸地牡丹皮膿水淸稀者氣血俱虛十全大補湯或不痛或赤痛或不赤或內膿不潰或外肉不腐者氣血虛敗桑枝灸法十全大補湯加姜桂壯其陽氣則四畔卽消瘡頭卽腐若脾胃虛弱慢腫不赤者六君子湯倍白朮若初起腫痛或因剋伐及入房以致色黯而不痛者乃陽脫變陰急用古參附湯以救之間有血分虛熱者瘡口肉色必赤四物湯加山梔連翹氣分虛熱煩渴者竹葉黃芪湯要知瘡口難斂或漸大漸開出血者危俗皆以腫痕所至爲暈非眞暈也暈生於瘡口之畔狀如紅筋二暈三暈尙可四暈五暈者死
洗能疎毒活血氣
洗藥疎通氣血膿血焮聚之時所賴朝夕煖醋蘸洗敗肉或洗毒散肉汁湯風冷瘡口白者乾艾煎湯亦好
貼膏不被風寒傷
膏藥多熱輕小瘡癤貼之卽消發表不遠熱之意也若大毒初起用之迷塞凝滯爲禍不小惟潰後只用白蠟膏太乙膏或水粉膏外護不致破傷風寒
婦幼患此無他異婦宜調血幼宜淸
婦人調血開鬱爲主値經閉及潰後月水又發所患堅硬不破不腫不疼者㐫小兒主去胎毒或有飮食積熱者藥稍宜淸凉如素稟受體薄及稍長而久病者仍以補托氣血脾胃爲主治之
雜證仍以瘡爲主潰未淸心要酌量
脈證俱熱者未潰前內消解毒已潰後托裏消毒脈證俱虛者未潰前托裏消毒已潰後托裏補中治其瘡而諸證自退瘡爲本病爲標若病急而元氣實暫治其標病緩而元氣虛只治其本心通諸竅臟腑所包者一膜耳若憂驚入心膜破必死藥中常加茯神遠志爲妙
五善能食便調順膿鮮不臭聲音長
五善動息自寧飮食知味一也便利調勻二也膿潰腫消水鮮不臭三也神彩精明語音淸朗四也體氣和平五也此屬腑證病微邪淺若能愼節勿藥自愈
七惡皆因眞氣損
七惡乃五臟虧損之證外似有餘而內實不足法當純補胃氣多有可生不可因其惡而遂棄不治大抵元氣虛弱或膿水出多氣血虧損或汗下失宜榮衛消爍或寒凉尅伐氣血不足或峻厲猛劑胃氣受傷以致眞氣虛而邪氣實矣
煩躁口乾渴非常或泄或閉或淋瀝
大渴發熱或泄瀉淋閉者邪火內淫一惡也
凡瘡腫發熱潮煩或失血過多或潰膿大泄或汗多兦陽或下多兦陰以致陰血耗散陽無所附浮於肌表而非火也若發熱不寢虛熱也聖愈湯兼汗不止氣虛也單人參湯發熱煩躁肉瞤筋惕氣血俱虛也八物湯大渴面赤脈洪大而虛陰虛發熱也古歸芪湯微熱煩躁面赤脈沈而微陰盛發躁也四君子湯加姜附
凡渴不可專泥於火若焮痛發熱便利調和者竹葉石羔湯腫痛發熱大便秘澁者四順淸凉飮焮痛熾盛者活命飮膿水多者聖愈湯胃傷內兦津液者錢氏白朮散腎水乾涸者八味丸有先作渴小便頻數而後患疽者或愈後作渴或舌黃乾硬小便頻數而後患疽者尤其惡也宜預服八味丸補中益氣湯以滋化源可免是患蓋癰疽未有不因腎虛而作切忌知母黃栢損陽則陰氣無由而生
泄瀉因寒凉傷脾者六君子湯加砂仁或托裏建中湯托裏溫中湯脾虛下陷者補中益氣湯呑二神丸命門火衰者八味丸料煎呑四神丸腎虛不固者古姜附湯加吳茰五味子大孔痛者附子理中湯四逆湯凡癰疽嘔瀉腎脈虛者死
便秘因熱毒入臟嘔啘心逆發熱腫硬秘結固宜通之又有伏熱陽氣怫鬱面赤便秘者爲邪火在經宜汗以發之潰後氣虛血涸便秘者十全大補湯或因入房傷腎便秘者加姜附以回陽氣則大便自潤凡便秘能食而肚腹不脹者切不可下若腹痞脹而秘者猪膽法用猪膽一枚剪去頭入鹽醋少許以鵝管揷入膽中灌穀道內須㬰自通
小便淋瀝頻數短少或莖中澁痛皆腎虛惡證詳四卷淋類八四葉
潰後腫痛臭難當
膿血旣泄腫痛尤甚膿色臭敗者胃虛火盛二惡也人參黃芪湯或十全大補湯加麥門冬五味子
黑睛緊小白靑赤
目視不正黑睛緊小白睛靑赤瞳人上視者肝腎陰虛而目係急三惡也腎氣丸料或八物湯俱加炒山梔麥門冬五味子
喘急恍惚喜臥床
喘粗短氣恍惚嗜臥者脾肺虛火四惡也六君子湯加姜棗或補中益氣湯加麥門冬五味子心火尅肺金人參平肺散陰火傷肺腎氣丸料加五味子煎服
虛惡肩背四肢重
肩背不便四肢沈重者脾腎虧損五惡也補中益氣湯十全大補湯俱加山藥山茱萸五味子
食少嘔藥傷寒凉
不能下食服藥而嘔食不知味者胃氣虛弱六惡也六君子湯加木香砂仁甚加附子挾痰者托裏淸中湯挾火者托裏益黃湯
抑論瘡腫時作嘔熱毒攻心潰時作嘔陰虛潰後作嘔脾虛如熱盛焮痛活命飮護心散作膿焮痛托裏消毒散膿熟脹痛托裏散或鍼以泄之焮痛便秘者內疎黃連湯寒凉傷胃者六君子湯加乾姜木香木承土位加芍藥柴胡胃脘停痰加桔梗脾虛自病或水侮土加益智仁砂仁鬱結傷脾加川芎山梔蒼朮香附濕氣侵胃倍白朮白朮生肌斂口妙劑又有登厠觸穢作嘔者仍宜補胃
聲嘶脣鼻變靑色面目四肢腫且黃
脾肺俱虛七惡也補中益氣湯加姜棗或六君子湯加炮姜甚加附子或十全大補湯加炮姜
陽虛寒戰腹疼甚自汗𩚚逆雷鳴腸
陽虛皆因誤服寒凉或潰後勞役或吐瀉之後或誤入房夢遺或外邪所承初則虛火假證仍發熱頭疼良久寒戰咬牙腹痛雷鳴泄瀉𩚚逆自汗盜汗陽虛寒氣所承之證八惡也急用托裏溫中湯後用六君子湯加附子或加姜桂甚者用大劑參芪歸朮倍加姜附以手足溫爲度
虛極發躁欲坐井驀然變痓身反張
潰後發熱惡寒作渴怔忡睡臥不寧陽衰陰盛發躁脈洪大按之微細或無此陽虛極驀然牙關緊急腰背反張變爲痓痙陰縮或無汗惡寒或有汗不惡寒九惡也俱宜八味丸料加參芪歸朮大劑煎服
陰虛晡熱夜不寐消渴便汚血難藏
原稟瘦怯或房慾竭精或瘡出膿多或誤汗下以致日晡潮熱口乾作渴夜寐不著瘡出紫血四物湯托裏益氣湯腎氣丸主之
便汚黑者不治便血瘀滯者犀角地黃湯救之
瘡瘍時或愈後口鼻吐衄牙宣齦露皆因瘡瘍出血虛火動而錯經妄行當求經審其因而治之肝熱則血妄行四物湯加山梔牡丹皮黃芩白朮肝虛則不能藏血腎氣丸心火不能生血四物湯加炒黃連牡丹皮芩朮脾虛熱不能統血四君子湯加炒山梔牡丹皮脾經鬱結者歸脾湯加五味子脾肺氣虛者補中益氣湯加五味子氣血俱虛者十全大補湯陰火動者腎氣丸加五味子大凡失血過多而見煩熱發渴等證勿論其脈急用單人參湯補之經云血生於氣苟非甘溫參芪歸朮之類以生心肝之血決不能愈若發熱脈大者死
五善見三容易治七惡見四眞惡瘡
正傳以善爲順惡爲逆瘡瘍仍忌倒陷又增爲九逆殊爲有理
又有一般無名腫
非癰非疽非瘡非癬狀如惡瘡或瘥或劇名曰無名腫毒隨其見證在表在裏在經用藥外以槐枝煎湯洗淨後以赤小豆吳萸白膠香黃連黃栢貝母硫黃糯米黃丹輕粉爲末麻油調搽一切惡瘡人所不識者皆同
癤癌瘭痼也同方
濶一寸至二寸爲癤二寸至五寸爲癰五寸至一尺爲疽一尺至二尺爲竟體疽未潰色紫黑堅硬已潰深陷如巖爲癌四畔生如牛脣黑硬爲瘭無頭面色淡紅爲痼是知腫起爲癰沈潰爲疽發出於外者爲外發隱伏腸胃者爲內疽癤比癰疽更輕癌瘭痼多難治
癌多生乳脇臀胯全宜大補氣血脾胃及蠟礬丸護膜生肌冀其萬一
瘭痼見後周身部
腦頸部腦發五種頭瘡風屑白禿軟癤大頭腫鬢疽耳瘡浸淫瘡月蝕瘡內疳瘡痄顋瘰癧痰核癭瘤
腦後頸後頂心發六腑陽毒好上蒸
六腑陽毒聚頂惟太陽膀胱主之久積痰火濕熱上蒸於腦古謂發腦發鬢發眉發頤發背謂之五發至險凡眼不見瘡皆惡
有生於兩邊髮際穴者如有核宜取核以去病根
有生於腦心者四邊腫赤連耳頂不急治膿水從頭中而出血逆痰起不治
有生於頸後者瘡頭向上瘡尾向下形如蜂窠乃反證也焮腫者急宜托裏散加升麻赤芍桔梗防毒攻心如痰發或流入兩肩者不治
有生腦後對口者名曰天疽其狀大而色紫黑不急治熱入淵腋前傷任脈內薰肝肺十餘日而死
有生耳後一寸三分至命之處名曰發頤又曰銳毒凡頭上癰疽宜服降火化痰消腫托裏之藥不可鍼灸惟初起隔蒜灸之則可但艾炷宜小而少勢成者外敷南星膏或陰陽散斂口古香榔散若熱上蒸連頤而穿口必主穿喉而死
焮腫納冷眞熱證
焮腫作痛煩渴好飮冷水宜解毒湯加天花粉以除痰火濕熱或黃連消毒散當歸羌活湯淸熱消毒飮活命飮選用
口乾飮熱腎虛情
腫痛口乾作渴好飮熱湯爲腎陽虛火熾宜托裏消毒散托裏益氣湯腎氣丸八味丸慢腫微痛少食者補中益氣湯痰多者托裏淸中湯若色黯不潰不斂爲陰精消涸名腦爍不治
頭瘡風屑禿軟癤總是濕熱證稍輕
頭瘡宜內服酒歸飮外用雄黃水銀各等分爲末以臘月猪脂半生半熟和勻洗淨敷之濕爛者用燕窠土黃栢爲末乾糝痂高者用黃蠟瀝靑同熬敷之
頭上風屑白屑極痒宜內服單苦參丸下虛者薄荷茶外用藜蘆煎湯避風洗頭候稍乾分開頭髮仍以藜蘆末糝頭皮上絹帕緊縛兩日夜頭風亦效
禿瘡初起白團斑剝如癬上有白皮久則成痂遂至滿頭生瘡中有膿孔細蟲入裏不痛微痒經久不瘥宜內用通聖散酒拌除大黃別用酒炒共爲末再用酒拌令乾每一錢水煎服外用紅炭淬長流水洗去瘡痂再用淡豆豉一合炒令煙起色焦屋塵一團飯飮調劑炭火煆令灰燼等分爲末入輕粉少許麻油調搽如有熱加黃連寒水石有水加枯礬有蟲加川椒麝香少許腫厚加消皮煙洞煙膠香爐蓋上香膠如久不愈有蟲者摩風膏加黃栢黃丹煙膠各一兩一方用鹽烏魚頭燒灰麻油調搽
軟癤用抱鷄卵殼燒存性入輕粉黃連減半爲末淸油調敷外腎生瘡亦效愈而再作者用野蜂房二箇燒存性爲末以巴豆卄粒去殼煎淸油二三沸去豆以淸油調敷或枯礬亦好多年不愈者用猪頸上毛貓頸上毛各一握燒存性鼠屎一粒爲末淸油調敷或加輕粉尤妙如暑月生癤用木槿花搗爛敷之最妙
大頭腫痛又名雷頭風時行毒
濕在高巓之上故頭面痛腫疙𤺥甚則咽嗌堵塞害人最速冬溫後多病此證似傷寒寒熱身痛
治分表裏三陽屬
連兩目鼻面腫者陽明也發耳前後幷頭角者少陽也腦後項下腫起者太陽也脈浮表證多者淸震湯或敗毒散加荊防脈沈裏證見者宜羌活黃芩俱酒炒大黃酒蒸爲主陽明加乾葛升麻芍藥石羔少陽加瓜蔞仁牛蒡子太陽加荊芥防風水煎時時呷之取大便邪氣去則止甚者加芒硝或防風通聖散加牛��子玄參俱用酒炒微微下之咽喉腫痛者用殭蠶一兩大黃二兩蜜丸如彈井水化服㐫荒勞役宜普濟消毒飮以安裏虛者加參歸便秘加大黃或人中黃丸亦妙服後俱仰臥使藥氣上行故非便秘熱盛忌用降下之藥
表裏證罷腫不消磁鋒去血通關搐
表裏俱解腫不消者砭去血外用通關散倍羊躑躅及藜蘆少許搐鼻嚏以泄其毒久不愈欲作膿者內服托裏消毒散體倦食少惡寒者補中益氣湯加桔梗潰後腫赤不消膿淸色白者六君子湯加桔梗芎歸元氣素弱脈微者用參朮芎歸陳皮柴胡升麻甘草各等分以升擧陽氣用牛𦱘子玄參連翹桔梗減半以解熱毒腫赤便屬純陽脈微便屬純陰愼之
鬢疽肝膽之怒火或因風熱藥同裹
怒火風熱俱宜柴胡淸肝湯腫痛甚者活命飮
腎虛血燥日晡潮
腎水不能生木以致肝膽火盛血燥鬢及頭目腫痛者四物湯加玄參柴胡桔梗甘草風熱連頭面咽牙痛者犀角升麻湯血虛者四物湯加參芪
汗多喘渴脾勞過
因勞役腫痛寒熱喘渴自汗者補中益氣湯去升柴加五味麥門冬炮姜
耳瘡三焦肝風熱
耳瘡發熱焮痛屬三焦厥陰風熱者柴胡淸肝湯梔子淸肝湯中氣素虛者補中益氣湯加酒炒山梔黃芩牛𦱘子寒熱作痛屬肝風熱者小柴胡湯加山梔川芎
痒痛出膿兼養血
內熱痒痛出膿寒熱溺數牽引胸脇脹痛屬肝火血虛者八味逍遙散
出水貪冷屬腎虛火動切忌風藥刼
耳內痒痛出水喜冷銀簮探入屬腎經虛火挾怒忌用風藥燥筋宜腎氣丸耳邊浸淫瘡出黃水者用羖羊鬚荊芥棗肉等分燒灰入膩粉爲末麻油調搽月蝕瘡生耳鼻面間及下部諸竅隨月盛衰用胡粉炒黃枯礬黃丹黃連輕粉各二錢胭脂燒灰一錢麝少許爲末先用鹽水洗淨糝之或麻油調搽
內疳瘡生於口上齶治以鉤刀竝鐵烙敷以雄粉支其牙最是虛勞元氣薄
初發如蓮花根蒂小而下垂乃大治法以鉤刀決其根燒鐵烙以止其血次以雄黃輕粉粉霜白芷白蘝爲末敷之以槐枝作枕支其牙頰間毋使口合一兩時許瘡瘢定合口自便次日出膿以生肌散敷之上齶多骨疽見後
痄顋髭發同風熱犯其胃表分寒熱裏不利
外因風熱腫痛在表寒熱者升麻胃風湯在裏二便不利者四順淸凉飮如表裏俱解腫痛又不消欲作膿也托裏消毒散治同大頭腫
積熱腫痛頗難當
膏粱厚味胃經積熱顋腫作痛或發寒熱者用升麻黃連連翹牛𦱘子白芷等分水煎服連耳上太陽部分腫屬風熱加羌活防風連耳下少陽部分腫屬怒火加柴胡山梔牡丹皮連耳後少陰部分腫屬相火加知母黃栢頭面齒牙俱腫內熱口乾者犀角升麻湯齒牙脣口俱腫出血者淸胃散加石羔
內寒不潰宜補劑
內傷生冷凉藥不能消潰食少體倦者補中益氣湯內傷氣血俱虛者八物湯加麥門冬五味子傷七情有寒熱者八味逍遙散傷色慾連頤及耳後腫者腎氣丸八味丸十全大補湯不可誤用風藥剋伐之劑
瘰癧馬刀屬少陽風熱痰氣結核囊
生頸前項側結核如大豆如銀杏曰瘰癧生胸脇腋下堅硬如石形如馬刀蟲曰馬刀多氣少血之病總皆手足少陽相火所生蓋耳前後與缺盆肩上胛下屬足少陽部分延及顏項頰車與頸屬足陽明部分延及胸中中府雲門肺經部分者死風癧尖而小熱癧焮腫赤色又名血癧痰癧推動滑軟氣癧圓而動又有鼠殘癧大小不一
實者化痰通經脈淸肝養血是上方
無痰不成核諸瘰初起實者皆以化痰爲主通用二陳湯加防風桔梗黃芩竹瀝胸緊者以此探吐尤妙
通經脈必用斑貓疎滲小便以瀉心火古方必效散立應散是也但此二藥甚峻服後宜量體調治體實風熱盛者繼以宣熱丹服之體虛者托裏益氣湯或八物湯合二陳湯多服瘡口自斂又有虛甚者宜先服健脾藥而後服二散輕者只用斑鷄丸便堅胃盛者白蠶丸或追膿化毒散軟硬皁子丸少陽分者柴胡通經湯陽明分者升麻調經湯少陽陽明二經二湯合服調之誤下則犯經禁病禁
淸肝者膽與肝合病則筋累累如貫珠寒熱焮痛乃肝氣動而爲病也當淸肝火爲主佐以養血若寒熱止而瘡不愈者乃肝血燥而爲病也當養血爲主佐以淸肝淸肝益榮湯梔子淸肝湯柴胡淸肝湯選用
虛久滋潤肺脾腎
瘡如豆粒附筋肉色不變內熱口乾精神倦怠久不消潰及肝脈弦緊腎脈洪數乃腎水不能生木以致肝血火動筋攣忌用風藥燥肝經久爛破膿血大泄者脾腎愈虧火炎於肺皆宜腎氣丸補中勝毒餅爲主兼服逍遙散加桔梗麥門冬玄參以淸肺火多怒有肝火者淸肝解鬱湯有寒熱者單夏枯草散肝火旺甚或近骨處生蟲作痒者蘆薈丸通用貓頭丸海藻散堅丸外治銀右散蠶繭散貓蝠散虛弱者單夏枯草膏內服外貼加麻油
成瘻瀉水補且防
瘻卽漏也經年成漏者與痔漏之漏相同但在頸則曰瘰漏在痔則曰痔漏治法則一初起者宜溫散風冷及行腎經濕熱邪水久則大補氣血兼用薰洗平肌塞竅之藥古方白蛇散治瘰癧成漏以其有牽牛能利腎經惡水免至淋漓穿穴但痔漏當量體調治痛節酒色財氣九漏治詳漏條
女人經閉有潮死
經調及經閉無潮者可治經閉有潮或咳者死古方用玉燭散治瘰癧和血通經服之自消日服一服七八日見效便不閉者柴胡通經湯升麻調經湯久閉者加味逍遙散淸肝益榮湯或用二陳湯合四物湯加牡蠣柴胡黃芩玄參神麯爲末以桑椹膏搗丸菉豆大每五十丸溫酒下或腎氣丸尤妙
男子潮咳是眞傷
瘰癧傷證之標也故勞瘵類有曰腹中有塊頸上有核最爲難治況成潰漏而不淸金降火滋腎健脾病人又不淸心淡口則潮汗咳瀉惡證蜂起其可生乎但視其目內赤脈貫瞳人有幾條則知其幾年死面色㿠白金剋木脈洪大爲元氣虛敗俱爲不治故曰實者可治虛者可慮
痰核在頸全不痛
頸項生核不紅不痛不作膿推之則動乃痰聚不散也不可誤用瘰癧藥治宜二陳湯加大黃連翹柴胡桔梗體薄者二陳湯加桔梗黃芩玄參麥門冬及防風少許入竹瀝多服自消如耳後與項間各有一塊者含化丹
在臂或痛亦不紅
臂核或作微痛者以內無膿散外雖腫不紅或生背膊皆然宜陳皮半夏茯苓防風酒芩各一錢連翹二錢皁角剌一錢半川芎蒼朮各五分甘草三分水煎服
遍身結塊多痰注濕痰下體却宜通
凡遍身有塊多是痰注但在上體多兼風熱在下體多兼濕熱宜加味小胃丹竹瀝達痰丸量體虛實服之通用海帶丸
癭瘤有五應五臟
舊分五癭六瘤惟薛立齋止言五瘤蓋癭瘤本共一種皆痰氣結成惟形有大小及生頸項遍身之殊耳立齋云肝統筋怒動肝火血燥筋攣曰筋瘤心主血勞役火動陰火沸騰外邪所搏而爲腫曰血瘤脾主肉鬱結傷脾肌肉消薄外邪搏而爲腫曰肉瘤肺主氣勞動元氣腠理不密外邪搏而爲腫曰氣瘤腎主骨勞傷腎水不能榮骨而爲腫曰骨瘤瘤之名有五者此也仁齋云筋脈呈露曰筋癭赤脈交絡曰血癭皮色不變曰肉癭隨憂愁消長曰氣癭堅硬不可移曰石癭癭之名有五者此也癭瘤俱內應五臟藥治相同
瘤赤遍身癭頸項
癭瘤所以兩名者以癭形似櫻桃一邊縱大亦似之槌槌而垂皮寬不急原因憂恚所生故又曰癭氣今之所謂影囊者是也瘤初起如梅李皮嫩而光漸如石榴瓜瓠之狀原因七情勞慾復被外邪生痰聚瘀隨氣留住故又曰瘤贅總皆氣血凝滯結成惟憂恚耗傷心肺故癭多著頸項及肩勞慾邪氣承經之虛而住故瘤隨處著之
雖無痛痒有虛實散堅行氣不可妄
癭瘤或軟或硬無痛無痒體實者海藻散堅丸海帶丸痰火盛者䑛掌散神效開結散此皆化痰行氣破堅之劑久虛者不可妄服虛者筋瘤腎氣丸或八物湯加山梔木瓜炒黑龍膽草肝火盛者間以蘆薈丸暫服血瘤四物湯加茯苓遠志肉瘤歸脾湯補中益氣湯氣瘤補中益氣湯骨瘤腎氣丸補中益氣湯
通用初起者十六味流氣飮單蜘蛛方稍久者蠟礬丸常服自然縮小消磨外敷南星膏切不可輕用鍼刀決破破則膿血崩潰滲漏無已必至殺人但有一種脂瘤紅粉色全是痰結用利刀破去脂粉則愈或有如茄垂下根甚小者用藥點其蒂俟茄落卽用生肌斂口藥敷之防其出血
手部疣天蛇頭甲疽鵝掌風代指紅絲瘡
疣屬肝膽小腸經
多患於手背及指間或如黃豆大或如聚粟或如熟椹拔之則絲長三四寸許又曰手背發
風熱怒火或亡精
風熱血燥筋縮者八味逍遙散加黃連或淸肝益榮湯怒火者柴胡淸肝湯亡精腎枯筋縮者腎氣丸
切忌寒凉繫與灸誤犯出血必傷生
誤用寒凉降火之藥及螳螂蝕蛛絲纏芫花漿線繫著艾灸等法輕者反劇重者大潰腫痛發熱出血而死愼之
甲疽惡代雖害事不似鵝掌風難平
甲疽乃毒氣攻於手足指努肉裹上指甲疼痛出血瘡中有蟲或因剔甲傷肌或因甲長侵肌遂成腫痛俱用綠礬五兩置鐵板上以炭火封之吹令火熾其礬卽溶流出赤汁者是眞俟流汁盡去火待冷取爲末色似黃丹收之先以鹽湯洗拭後用綠礬爲君入乳香少許敷之重者用綠礬五錢蘆薈一錢半麝香一字爲末以絹袋盛藥納所患指於袋中線札定以瘥爲度
代指指頭先腫焮熱掣痛然後於爪甲邊結膿甚者爪甲俱脫先用芒硝煎湯淋洗然後用烏梅核中仁爲末米醋調成膏入指漬之自愈或用猪脂和蚯蚓搗爛敷之天蛇頭瘡生手指上或足瘡傍一塊開口腫痛用鷄母楊根炆醋浸一宿卽消或以雄黃入鷄子內以患指浸其中一宿次早更以蜈蚣燒煙薰病指一二次卽消如痛甚流血不止者用雄黃蜈蚣全蝎爲末擦在瘡上却以少油抹帛上札之
鵝掌風癬用猪前蹄爪破開入菊花蒼耳末以綿縛定炆爛食之次日用白蘚皮皁角雄黃各五分鉛製水銀三分爲末臨夜用鵝脂姜汁調搽次早以沙擦去然後量體服去風之藥此癬乃楊梅瘡類如多年不愈者先用磁鋒磨刮次以萆麻子一兩枯礬二錢爲末桐油調擦火烘極熱再以棗肉三兩水銀五錢枯礬三錢搗爛如泥每日擦手千餘下次以肥皁酒糟洗淨十次神效更灸勞宮或內關一穴斷根
又方桐油調密陀僧末搽掌外用水龍骨火燒煙薰之治手足掌風及綿花癬更以樟葉煎湯洗之
紅絲瘡最害人速或生於手或生足發疱初黃變紫靑絲迤入心毒入腹
紅絲瘡因喜怒不常血氣逆行而生於手足間有黃疱其中忽紫黑色卽有一條紅絲迢迤血上而生若至心腹則使人昏亂不救或有生兩三條紅絲者急以鍼橫截紅絲所到之處剌之令其出血以膏藥貼或嚼萍草根敷之立愈
胸腹部乳核癰胃癰肺癰痿　腸癰心癰　腹癰　脇癰
乳房膽胃乳頭肝
婦人之乳男子之腎皆性命根也
病初嘔渴增熱寒
煩渴嘔吐者膽胃風熱也甚則毒氣上衝咽膈妨礙寒熱者肝邪也此皆表證宜不換金正氣散加天花粉能止渴嘔定寒熱咽膈有礙者甘桔湯加生姜或護心散如潰後見此四證爲虛
婦人胃厚多憂鬱火化汁濁塞竅端結核有兒吹熱氣
飮食厚味忿怒憂鬱以致胃火上蒸乳房汁化爲濁膿肝經氣滯乳頭竅塞不通致令結核不散痛不可忍初起便宜隔蒜灸法切忌鍼刀能飮者一醉膏加芎歸各一分一服兩服卽效不能飮者瓜蔞散
結核亦有氣血虛弱略被外感內傷以致痰瘀凝滯俱以古芷貝散爲主血虛合四物湯更加參朮柴胡升麻氣虛合四君子湯更加芎歸柴胡升麻憂思傷脾者歸脾湯加瓜蔞根貝母白芷連翹甘草節水酒各半煎服有肝火結核腫痛甚者淸肝解鬱湯
吹乳因乳子膈有痰滯口氣焮熱含乳而睡風熱吹入乳房凝住不散作痛初起須作痛揉令稍軟吸令汁透自可消散不散宜益元散冷姜湯或井水調一日一夜服三五十次自解重者解毒湯頓服之挾氣者古芷貝散單靑皮湯外用漏蘆爲末水調敷又有乳汁不行妳乳脹痛者湧泉散
核久成癰硬腫漫
核久內脹作痛外腫堅硬手不可近謂之乳癰未潰者仍服瓜蔞散內托升麻湯或復元通聖散加藜蘆虛者托裏消毒散將潰兩乳間出黑頭瘡項下作黑眼者內托升麻湯已潰寒熱者內托十宣散少食口乾者補中益氣湯晡熱內熱者八物湯加五味子胃虛嘔者六君子湯加香附砂仁胃寒嘔吐或瀉者六君子湯加乾姜藿香遇勞腫痛者八物湯倍參芪歸朮遇怒腫痛者八物湯加山梔
又有核小全不痛久則潰漏療益難
鬱怒有傷肝脾結核如鱉碁子大不痛不痒五七年後外腫紫黑內漸潰爛名曰乳痛滴盡氣血方死急用十六味流氣飮及單靑皮湯兼服虛者只用淸肝解鬱湯或十全大補湯更加淸心靜養庶可苟延歲月經年以後必於乳下潰一穴出膿及中年無夫婦人死尤速故曰夫者妻之天惟初起不分屬何經絡急用葱白寸許生半夏一枚搗爛爲丸芡實大以綿塞之如患左塞右鼻患右塞左鼻二宿而消
男兒乳疾何須怪怒慾損傷精血乾
男子乳疾治與婦人微異者女損肝胃男損肝腎蓋怒火房慾過度以致肝虛血燥腎虛精怯不得上行痰瘀凝滯亦能結核婦人胎産後亦有肝虛者大槪男子兩乳腫者瓜蔞散十六味流氣飮左乳者足三陰虛鬱怒所致八物湯加山梔牡丹皮或淸肝解鬱湯火盛風熱者更加炒黑草龍膽五分腎虛者腎氣丸食少作嘔胸脇作痛日晡頭疼溺澁者六君子湯加芎歸柴胡山梔潰爛作痛者十全大補湯腎氣丸因勞怒則痛幷發寒熱者補中益氣湯加炒黑山梔不可輕用淸熱敗毒之劑
肺癰】因【痿火益炎
經年久咳熱極葉焦而爲痿猶草木亢甚則枝葉痿落也火燥甚則腐脹爲膿血成癰病因汗吐下後亡津或腎虛火炎或厚味薰蒸而成其候惡風咳嗽鼻塞流涕項强不能轉側皮膚不澤胸脇脹滿呼吸不利吐痰血腥穢
癰口乾燥痿涎粘膿成胸痛或開竅調和金水胃脾痰
肺痿脈數而實寒熱往來自汗咳唾口中涎多知母茯苓湯主之如咯血將變癰者紫苑散火盛者人參平肺散爲丸含化虛損者刼勞散虛冷不渴者灸甘草湯加乾姜喘急有寒邪者小靑龍湯喘急面浮鼻塞胸脹者古葶棗散是知肺痿有寒有熱而以淸金降火豁痰爲主也
肺癰脈數而虛口燥咽乾胸脇隱痛二便赤澁咳唾膿血腥臭置之水中則沈桔梗湯主之如吐膿者消膿飮咽痛者甘桔湯便秘者太乙膏爲丸白湯下又有胸脇間開一竅口中所咳膿血與竅相應而出者宜大補氣血血多者梅豆湯冷熱不調者雲母膏爲丸甘桔湯下痰多少食者托裏淸中湯咳喘短氣溺少者參芪補肺湯脾虛少食者參朮補脾湯七情飢飽勞力傷脾肺者團參飮子咳唾痰壅者腎虛也腎氣丸口乾燥者虛火也八味丸去附子加五味子有吐膿血如肺癰口臭諸般藥不效者消風散加髮灰米飮下大槪面赤當補脾腎面白當補脾肺蓋補脾以生肺金補肺以生腎水也如陰火發熱咳吐膿血痰如糯米粥脈浮大者死若膿自止脈浮短濇者生
心癰胸發名井疽
胸乳間生蜂窠癰發名井疽狀如豆大三四日起不早治入於腹十日死
外發可治內傷殂降火淸心爲要藥
心熱盛極急用疎導心火之藥遲則不救小便澁者淸心散或凉膈散去硝黃加白芷天花粉瞿麥木通大便秘者內固淸心散或凉膈散去硝加白芷天花生地
脇癰一樣忌補虛
初起神效瓜蔞湯或柴胡淸肝湯蓋由脇肝心火盛虛中有熱決不敢投陽藥潰後方敢淸熱托裏兼滋腎水誤投熱藥易傷骨膜愼之
脇疽用鷄屎粘搗爛入鹽少許醋和敷之消腫止痛膿成者敷之卽安
胃癰胃熱咳膿血人迎反盛胃脈沈
胃脘癰因飮食七情火鬱復被外感寒氣所隔使熱濁之氣塡塞胃脘胃中淸氣下陷故胃脈沈細惟寒氣所隔故人迎緊盛有此二脈者胃癰眞也
寒熱如瘧皮毛縱先宜疎利次補升
外證寒熱如瘧胃濁則肺金失養故身皮錯縱或咳或嘔或唾膿血俱大射干湯主之胃火盛者淸胃散痰壅者甘桔湯大便不利者太乙膏爲丸服小便不利者三仁湯內痛者失笑散虛而痛者牡丹散膿出食少者補中益氣湯升提胃氣或佐以前藥調之不可專治其瘡
腸癰小腹痛若淋濕熱痰瘀注內膜甚者腹脹有水聲便膿臍瘡皆敗惡
濕熱鬱積成癰痰火盛者脈數而滑挾瘀血多者脈數而芤外證小腹腫强按之則痛小便若淋儼似奔豚發熱惡寒脈遲緊者未有膿也大黃湯或五香連翹湯下之不敢下者敗毒散加秦艽連翹脈芤濇者四物湯加桃仁紅花玄胡索木香脈洪數者已有膿也三仁湯神效瓜蔞湯小腹疼痛小便不利者膿壅滯也牡丹散若腹脹大轉側聞有水聲或遶臍生瘡出膿大便屢下膿血者不治
間有虛冷皮甲錯腹皮似腫按軟弱中無積聚外無潮脈數還宜用溫藥
脈數外無潮熱內無積聚身皮甲錯腹急如腫按之却軟乃內虛陰冷凝痰成癰牡丹散或內托十宣散加茯苓甚者敗醬散以小便利爲驗
又有冷熱相交倂消瘀和中後補托
腸癰冷熱證用雲母膏爲丸牛膠煎酒下利去瘀膿則愈其間有痛甚大便從小便出者亦宜如下膿過多者梅豆湯合甘桔湯和之蠟礬丸尤妙膿止後內托十宣散或八物湯補中益氣湯以固本元愈後却宜靜養若動作躁暴或被驚恐則腸斷而死凡癰生小腸分尤可大腸分近肛門者難治肛門破者卽死
腹癰腹痛關脈數飮食七情火滯著
腹癰生於肚腹皮裏膜外左關脈洪數而腹痛甚者是也膏粱七情火鬱以致脾虛氣滯而成小兒多因驚積虧損而成食積疝氣相類不可誤治
無膿腫硬色如常
慢腫堅硬肉色不變未有膿也四君子湯加芎歸白芷枳殼或托裏散若焮腫痛甚者邪氣實也先用活命飮隔蒜灸以殺其毒後用托裏散以補其氣
膿成腫軟色赭若
腫起而軟色赭赤者膿成也托裏消毒散若膿成而不外潰者氣血虛也臥鍼刺之
潰未皆宜壯胃元行經活血忌凉藥
不問初起已潰未潰俱宜壯胃元氣而佐以行經活血若誤用剋伐及利下凉藥則腫不能潰潰不能斂壯者難治老弱立死若曾經誤下及服降火破氣消瘀之藥大劑參芪姜附或十全大補湯救之
籲嗟九疽認亦難按穴方知審經絡
中府屬肺巨闕屬心期門屬肝章門屬脾中脘屬胃京門屬腎天樞屬大腸丹田屬三焦關元屬小腸每穴內隱隱痛者爲疽肉上微起者爲癰假如中府隱痛者肺疽也上肉微起者肺癰也各穴倣此十六味流氣飮或托裏散加當歸山梔黃芩杏仁
背腰部背發七種腰發二種
發背五臟毒蘊成七情六慾外邪竝
背雖𦜶胱督脈所主然五臟所係於背或醇酒厚味或鬱怒房勞以致水枯火炎痰凝氣滯或被外邪與毒相搏隨處發生
肩下脊上脾家毒
發在肩下脊上乃因飮食感毒廣一尺深一寸雖潰在骨不穿膜不死急治脾胃中之毒內服護心散外用敷藥恐毒奔心大要服藥截住如通脊背腫者不可救
偏右蓮蓬子內生
蓮子發生於右胛中外如蓮蓬內有子孔恐其毒奔入心大要用托裏散加芩連黃栢荷蓋散之不令攻心漸消可治通背腫者危
偏左初起汗卽散
脾發生於左膊間初起可用燈火點破內服追疔湯汗之卽散
左搭右搭肺肝情
右搭肩發骨上生者以動之處可治若串左肩難治左搭肩發骨上生者以動之處可治若串右肩難治二證內服托裏散加升麻桔梗外用去惡散或綿絮燒灰爲末糝之乾者麻油調搽
脊中蜂窠防膜透
蜂窠發正當脊心形如蜂窠有孔在上者不宜最爲反證宜托裏散加菊花生肌定痛防毒攻心難治因心火未發故也
對心火毒太相凌
對心發極重因心火盛而熱氣會生於此其毒壯盛走暴急用疎導心火之藥解之
散走流注風熱盛
散走流注發毒氣承風熱而走急宜疎風定熱治之則氣自息若流注於手脚腿者必死無疑
氣食陰虛龜見形
此發頭尾俱尖四邊散大如龜之形因飮食所致而氣食相關合陰虛而成之氣虛而散者所以開口而濶急服托裏補藥
腎兪濕熱單生發房怒兼之雙發平
腎兪發因受濕幷怒氣飮熱酒傷於內腎流毒腎兪生疽急用藥解內腎之毒若腎經見有濕熱更加房勞鬱怒過度則兩腎兪穴生發陽發於外者可治陰發痰發傷腎膜及膿稀者死又有腎兪一發脾骨上一發肩膊上又生一發亦謂之雙發
慢腫難治焮腫易
焮腫發熱疼痛色赤作渴脈滑數有力先服活命飮後用托裏消毒散慢腫不熱微疼色黯作渴脈數無力者腎虛也托裏散少食者六君子湯加姜晡熱陰虛者四物湯加參朮或腎氣丸惡寒熱四邊漸大者陽氣虛也單人參湯十全大補湯小便頻數者八味丸初起食少者邪盛脾虧也急用補中益氣湯救之今俗專用賽命丹一捻金施於因怒因飮食毒及肥人則可若瘦人及因慾火者反爍陰作渴致泄或血澁毒氣不行惟初起或一服之則可凡焮腫氣血勝毒易治慢腫服托藥不應者乃毒勝氣血死在旬日或已發出而不腐潰者須急用托裏藥兼補脾胃不應死在二旬若已潰而色不紅活者用托裏散加參芪肉桂及補脾之藥却不能生肌瘡口黯暈大而不斂乃脾崩也死在月餘
總論中間法可憑
表證內托發汗裏證內疎通在經和解體虛者未潰托裏消毒已潰托裏溫補詳前總論
臀腿部臀癰　懸癰臀蛆瘡穀道瘡　便毒五痔路歧九漏陰瘡婦人陰瘡陰囊癰小兒陰囊瘡交接出血附骨疽杖瘡腿上寒濕瘡
臀癰太陽部位奧雖然多血氣罕到
臀居小腹之後部位僻奧雖曰多血然氣旣罕到血亦罕來中年患此誠爲可慮
陰虛濕熱是病根內托固裏性無躁
初起未成膿者隔蒜灸再用葱熨法欲作膿者內托羌活湯痛甚者活命飮腫硬痛者托裏消毒散微腫痛者托裏散脾虛不能消散或食少不作膿者六君子湯加芎歸黃芪偏右臀腿者尤宜腎虛不能消散或作渴溺淋者腎氣丸有脾虛誤服消導藥以致氣陷下腫痛甚者補中益氣湯或十全大補湯潰後亦宜進此二藥以固其裏兼節酒色戒躁暴乃可萬全臀蛆瘡痛痒者摩風膏只痒甚有蟲者用硫黃一兩人言一錢爲末用醋調勻慢火熬乾復熬化如火起將醋洒數次傾地下待冷成餅用麻油磨濃𠊱瘡痒抓破擦上三日卽愈
便癰屬足厥陰肝
俗云便毒實血疝也生於腿胯小腹之間乃厥陰肝經及衝任督三脈隧道乃精氣出入之路也
房慾强精只一端
或入房忍精或思色不遂或當泄不泄敗精凝滯爲瘀腫痛在胯腹之間先用五苓散利去敗精便秘加大黃有寒熱者小柴胡湯加山梔澤瀉後用腎氣丸以補精兼逐瘀血
濕熱因勞或被冷補瀉方詢便易難
內有濕熱外被寒邪相拒敗瘀不得散治宜淸肝火活瘀血滲利腎經邪水體實二便難者兩解湯八正散挾鬱怒者流氣飮子或復元通氣散加天花粉白芷靑木香腫痛甚者活命飮濕熱壅滯者龍膽瀉肝湯體薄大便易而小便澁者小柴胡湯加芎歸知栢澤瀉或神效瓜蔞湯加柴胡山梔痛甚者活命飮去大黃
濕熱因勞倦氣滯者補中益氣湯潰後俱宜托裏散八物湯加柴胡或十全大補湯久欲成漏者蠟礬丸
單方用紫花地丁擂酒服最妙
騎馬兩邊異名爾
便毒左右兩邊俱發或先有疳瘡而發或卒然起核疼痛而發用藥同前古方初起宜國老膏入皁角炭少許主之外用鳳尾草煎湯洗淨以明松香爲末日三次乾糝自愈愈後仍戒房室行動
路歧些小跨襠間
腫痛者內服單蜘蛛方外用炒葱熨三五次後以消毒消腫藥加大黃木鱉子南星草烏敷之破者用生肌散此證小兒患之多因食積痰滯
懸癰足三陰虧損
生穀道前陰囊之間初發甚痒狀如松子漸如蓮子日久如桃李加以赤腫若破則大小便從此中而出不可救也
輕則漏瀝重則殞
輕則瀝盡氣血而亡重則內潰卽死
初起量與淸濕熱
初起濕熱壅滯作痛溺澁者活命飮去大黃或龍膽瀉肝湯
大補氣血猶恐晩
不成膿不潰者八物湯膿已成者急鍼之欲其生肌收斂腎虛者腎氣丸血虛者四物湯加參朮氣虛者四君子湯加芎歸脾虛者補中益氣湯久成漏者十全大補湯蠟礬丸此疾首尾常服國老膏雖患亦輕雖潰亦淺誤用寒凉則不可救穀道中生瘡用水中荇葉細搗綿裹納下部日三次卽愈
五痔原因食色傷
經曰因而飽食筋脈橫解腸澼爲痔蓋飽食則脾不能運食積停聚大腸脾土一虛肺金失養則肝木寡畏風邪承虛下流輕則腸風下血重則變爲痔漏或醉飽入房精氣脫泄熱毒承虛下注或淫極入房過甚傷筋忍精停毒甚則以男交男致傷𦜶胱與腎肝筋脈蓋𦜶胱筋脈抵腰絡腎貫臀走肝環前後二陰故痔乃筋脈病發則面靑痛甚肝苦急也
五痔牡痔肛邊如鼠乳牝痔肛邊一枚生瘡陷入腸痔結核腸內脫肛出血血痔大便淸血隨下如射線脈痔腸口頻頻發㿔出血且痛且痒五痔散主之又有氣痔肛門腫痛便難强力則肛出不收加味香蘇散酒痔飮酒則發乾葛湯蟲痔侵淫濕爛歲積月累蝕腸穿穴蝟皮丸黑玉丹凡毒深者大如鷄冠蓮花核桃毒淺者小如松子牛乳鷄心鼠乳櫻桃雖種種不同皆三陰虛也
濕熱風燥毒歸腸
痔非外邪乃臟內濕熱風燥四氣相合蘊久流入大腸而成毒有腸頭腫塊者濕也肛腫後墜濕兼熱也出膿血水者熱勝血也痛極者火熱也痛痒者風熱也大便秘者燥熱也小便澁者肝火濕熱也又瘡頭向上或硬者熱多向下或軟者濕多
凉血和氣淸濕熱潤燥疎風止痛痒
痔以凉血爲主蓋熱則傷血血滯則氣亦不運而大腸下墜作痛大要以槐花槐角生地凉血芎歸桃仁和血生血枳殼行氣寬腸芩連山梔淸熱黃栢防己澤瀉行濕麻仁大黃潤燥秦艽荊芥疎風風邪陷下久者防風升麻提之氣弱者人參黃芪補之氣不順者木香檳榔和之古方熱痔黃連阿膠丸淸心丸槐角丸槐膽丹濕熱加味連殼丸或四物湯合敗毒散風濕秦羌湯燥痔四順淸凉飮下血者芎歸丸苦參丸痛者止痛丸痒者黑玉丹腫硬者豚胃丸
外法割剔終有害
刀割線剔損臟傷命藥點藥敷閉毒變漏初起只宜蒜灸已成者防風荊芥槐花木鱉朴硝煎湯熏洗滑脫加文蛤蓮蓬洗後用古熊膽膏融松油塗之內痔宜內生肌丸忌茶藥
斷根滋補忌寒凉
體實屬肺與大腸風熱者加味槐角丸加味地黃丸三神丸斷根更易體薄屬肝脾腎二經陰精損者腎氣丸補中益氣湯十全大補湯以滋化源更節嗜慾謹起居方可斷根又有兼下疳瘡者有莖中出白津者有兼瘦者皆肝腎不足變出勿專服寒凉瀉火
蜈蚣油端午取大蜈蚣一條竹簽陰乾臨發剪一寸煆存性桐油調塗輕則不發重則次年對周日又發再剪一寸煆塗斷根又法用生蜈蚣數條浸麻油內俟生黴略熬化塗痔及諸瘡癬
九漏須知初與久
凡癰疽久則宿膿腐肉停蓄其間穿孔必深風冷外侵涓涓穢膿流出如缸甕之有漏孔九漏肝主狼漏胃主鼠漏大腸主螻蟈漏脾主蜂漏肺主蚍蜉漏心主蠐螬漏膽主浮蛆漏腎主瘰癧漏小腸主轉筋漏原因氣血壅滯染觸蠢動含靈之毒而名其因治則一也在痔則有穿腸穿腎穿陰者又有無痔肛門左右別生一竅流出膿血名爲箄漏竅在皮膚者易愈臟腑損者難治又有原有痔漏肛邊別生一塊作膿就在痔孔出者乃食積注下也宜連魏散
初濕熱兮久濕寒
痔止出血始終是熱漏流膿血初是濕熱久是濕寒初起淡紅微腫小核宜凉血淸熱燥濕牽牛酒加味槐角丸臟頭丸古枳巴丸連歸丸久則內如稿白外如黑腐淫蟲惡臭宜澁竅殺蟲　溫補黑玉丹釣腸丸芎歸丸苦參丸蠟礬丸又有初起因風冷者久則虛而挾濕熱者
大補氣血兼艾灸薰洗平肌塞竅端
十全大補湯補中益氣湯黃芪六一湯主之丹溪用參朮黃芪芎歸爲君佐以蝟皮蛇退牛角䚡蜂房之類服之外用津唾調附子末作餅如錢厚放瘡上漏大炷大漏小炷小灸令微熱不可冷痛乾則易新餅再灸如倦暫止次日又灸直至肉平爲度外用雲母膏貼之畏灸者內生肌丸最妙他如熏洗方齒髮散蜂房散平肌塞竅取膿取蟲諸方粗實者酌用淸貴者愼之
陰瘡三等屬腎肝濕瘡風濕痒如癬
濕陰瘡由腎虛風濕相搏邪氣承之瘙痒成瘡侵淫汁出狀如疥癬
妬精作臼腫痛痒
妬精瘡因久曠房室思色動慾以致敗精流入莖內初發如粟赤腫潰爛作臼痛痒妨悶
陰蝕莖丸腫相繾
陰蝕瘡因婦人子宮有敗精帶濁或月水未淨與之交合房室後又未洗浴男子腎虛邪穢滯氣遂令陰莖連睾丸腫痛小便如淋
甚久潰爛成下疳
經久潰爛侵蝕肌肉血出不止以成下疳瘡久不愈必成楊梅瘡宜服仙遺粮湯預防之
寒熱煩渴宜詳辨非虛便是濕熱侵
身體煩熱壯熱惡寒宜急治之陰血虛而有熱者小柴胡湯加參朮芎歸腫痛發熱者四物湯加柴胡山梔濕熱腫痛健裂寒熱者小柴胡湯加龍膽草黃連靑皮熱勝二便秘者八正散濕熱甚則腫痛溺澁及莖縮縱痒痛或出白津者龍膽瀉肝湯如氣虛者補中益氣湯加龍膽草山梔煩渴不止者竹葉黃芪湯腫潰後氣血虛而有火者八物湯加柴胡山梔無火大便軟者托裏散內托十宣散大要此證肝經陰虛爲本腫痛寒熱爲標宜常服腎氣丸若專治肝則誤矣
莖痒津出多脾軟
莖中痒出白津多因脾土軟弱不能滋生金水以致肝經血虛火燥宜補中益氣湯與淸心蓮子飮間服蓋脾胃爲肝腎之源心實主之
外治濕陰瘡栢蛤散銅綠散妬精瘡津調散蘆腦散陰蝕瘡鳳衣散下疳瘡旱螺散玉莖破裂腫痛者鵝管散爛臭成痛者截疳散或用洗藥腎莖上生瘡久不合口者用經布燒灰蜜調塗上卽愈有陰毛間生蟲作痒者搗桃仁泥塗之
陰囊癰屬肝腎經都緣陰虛濕熱竝
丹溪云但以濕熱入肝施治而佐以補陰雖潰脫可愈
溺澁淸肝利濕毒
初起腫赤脹痛小便澁滯寒熱作渴當淸肝火分消濕熱以泄宜黑龍湯呑滋腎丸如全因入房囊腫大如斗許小腹脹悶溺澁發熱口乾痰壅命在反掌宜腎氣丸料加車前子牛膝煎呑滋腎丸滲利濕熱後仍腫痛者宜補陰托裏以速其膿而鍼之若膿焮而便秘者熱毒壅滯也宜托裏消毒散或又不減者熱毒未解也宜淸肝益榮湯膿已成者活命飮
潰後托裏補陰精
膿潰皮脫睾丸懸掛或內見筋一條不消陰囊悉腐玉莖下面貼囊者亦腐如半邊筆管只宜托裏散加故紙黃芪五味子兎絲子或四物湯加參朮呑腎氣丸兼服補中益氣湯倍參芪歸朮大補氣血脾胃切忌寒凉攻伐及淡滲損陰之藥外塗白蠟膏囊莖旬日可復雖曾去陰子亦無害又有因水腫囊腫潰者見內科
陰囊兩傍生瘡濕痒甚者牡礬丹或連兩腿上生風濕瘡者硫㯽散小兒陰囊生瘡及陰股間汁出先痒後痛愈後復發先以火炙瘡㧓去痂令乾以蜜敷之却搜麫作餅炙熟承熱熨之冷則再炙再熨以愈爲度
婦人陰瘡鬱火致損傷肝脾濕熱注如蛇如菌如鷄冠生蟲腫痛痒脫墜
陰戶生瘡乃七情鬱火傷損肝脾濕熱下注
陰中挺出一條尺許如蛇痛墜出水溺澁者朝服補中益氣湯晩服龍膽瀉肝湯外塗藜蘆膏而收
陰中突出如菌如鷄冠四圍腫痛者乃肝鬱脾虛下陷先以補中益氣湯加山梔茯苓車前子靑皮以淸肝火兼升脾氣漸愈更以歸脾湯加山梔茯苓川芎調理外塗藜蘆膏
陰戶突因勞力者血虛四物湯加龍骨氣虛補中益氣湯
陰中生蟲䘌如小蛆者乃濕熱甚而心氣又鬱氣血凝滯而生宜藿香養胃湯補心湯古硫鯉丸外用生艾汁調雄黃末燒煙薰之更用雄黃銳散納陰中
陰中生細蟲痒不可忍食入臟腑卽死令人發寒熱與勞證相似先以蛇床子煎湯洗淨拭乾後用梓樹皮焙乾爲末入枯礬四分之一　麝香少許敷之立效
陰戶兩傍　腫痛手足不能舒伸者用四物湯入乳香末同搗成餅安陰中立效
陰腫痛極便秘欲死者枳橘熨但腫痛者四物湯加柴胡山梔牡丹皮龍膽草如時常陰痛者四物湯加藁本防風
陰戶腫痛不閉者逍遙散十全大補湯腫消不閉者補中益氣湯腫墜者加山梔牡丹皮
濕痒出水又痛者憂思過也歸脾湯加柴胡山梔牡丹芍藥生甘草
潰爛者逍遙散
內證熱倦經不調食少胸滿尿澁滯
陰戶腫痛不閉寒熱溺澁體倦少食者補中益氣湯加升麻柴胡至一錢量入茯苓山梔
陰戶不閉小便淋瀝腹中一物攻動脹痛者逍遙散加柴胡山梔車前子
又有交接血卽來凉藥房勞當禁忌
交接出血乃房室有傷肝脾虛不藏血補中益氣湯外用熱艾帛裹入陰中或用亂髮靑皮燒灰敷之若出血過多見雜證者調補肝脾自愈
附骨疽毒深著骨賊風石緩不可忽賊風得熱痛少寬
賊風因風邪搏於骨髓故其痛亦徹骨遇寒則甚外證惡寒有汗痛處常欲熱熨失治變爲攣曲偏枯宜越婢湯主之
緩慢色黯石硬矹
緩疽石疽皆寒氣伏於骨髓但緩疽其熱緩慢色紫黯久則皮肉俱爛石疽腫與皮肉相似疼痛堅硬如石二者初起便宜溫熱托裏補虛次乃隨證調治
附疽內痛眞如錐外肉全無赤腫突粗人多因冷露侵濕熱痰火虛家發
外感因露臥風冷寒濕襲深者初起痛不能轉寒熱無汗經久寒鬱爲熱便秘者漏蘆飮子主之有不敢下者須分經內托汗散在尻臀者內托羌活湯腿內近膝股漫腫木硬者內托芪柴湯腿外者內托酒煎湯左腿外側漫腫長濶行步作痛以手按至骨大痛者黃連消毒散通用檳蘇散敗毒散
內傷厚味及勞役與酒後承凉浴水邪入髀樞環跳穴左右積痰瘀血搏成宜靑草蒼栢湯微汗服此不愈恐疽將成者急掘地坑用火燒紅沃以小便令患者赤體坐其上以被席圍抱下截使熱氣薰蒸腠理開氣血暢而愈
內傷生冷飮食寒凉藥物血凝於內飮食如常活命飮食少體倦者六君子湯加當歸藿香如因勞役傷食右腿偏腫者補中益氣湯
內傷鬱怒腫痛如錐赤暈散漫先用活命飮次用八物湯加柴胡牡丹皮山梔
內傷勞役兩腿腫痛寒熱食少此濕痰下注也補中益氣湯加半夏茯苓芍藥
內傷房室兩臀腫硬二便不通者腎氣丸料加車前子牛膝煎服兼用十全大補湯有寒熱者逍遙散
抑考附疽初起宜靑皮甘草節二味煎服以行其氣或灸熨患處若膿已成卽用火鍼使毒不得內潰帶生用亦無妨且不痛又易斂口
附骨疽慢腫光色者用蜂房蛇退頭髮灰各等分爲末每三錢酒調服或神應膏爲丸梧子大每三十丸溫酒下外仍貼之已潰者用平肌散或狗頭骨燒煙薰之魚眼瘡亦妙腿上一切寒濕瘡用鴿子糞煆過爲末乾糝如燥痛加黃丹少許桐油調敷凡癰疽生伏兎穴者不治
杖瘡破瘀止其疼定心補益是後節
杖瘡於法本不當治據古方破瘀去血爲先一杖畢卽飮童便和酒不可喫茶免血攻心待神氣定後體盛者用鷄鳴散下之體薄者瘡攻寒熱惡心少食宜當歸鬚散加柴胡羌活氣鬱加木香心腹脹痛加童便心下脹滿氣不通暢加木香檳榔外用熱豆腐鋪在杖處其氣如蒸其腐卽紫復以熱豆腐鋪之以紫肉散盡淡紅爲度出膿血潰爛者亦宜甚者內服乳香定痛散隨以熱酒盡量而飮虛者潰後宜大補氣血脾胃兼呑紫河車丹最易平復外貼黃蠟膏馬齒膏凡杖瘡忽乾毒攻腹內恍惚煩悶嘔吐者難治
足膝部鶴膝風　膁瘡　人面瘡脚跟瘡腎臟風瘡脚肚瘡袴口瘡脚指丫瘡脚發嵌甲瘡　脚背瘡
鶴膝風如鶴之膝三陰虧損風邪入
足三陰虧損風邪承之以致內熱減食肌瘦肢體攣痛久則膝愈大而腿愈細有如鶴之膝然初起宜用葱熨法以內消之寒熱者五積交加散加烏藥殭蠶已潰者獨活寄生湯大防風湯
亦有虛火陰血枯所以痢後多此疾
陽虛熱來復去者無根虛火也十全大補湯大防風湯臍腹疼痛溺頻頭暈吐痰者八味丸發熱大渴面赤脈大血虛甚也古歸芪湯
陰虛形瘦發熱者腎氣丸挾濕熱者蒼龜丸二炒蒼栢散食少面黃者六君子湯津乾中氣不足者補中益氣湯加五味子膿淸肌肉不生者八物湯
婦人月經不調發熱口渴兩膝腫痛者腎氣丸蒼龜丸逍遙散加牛膝杜冲黃栢
人面相傳積業寃貝母一施淚便出
瘡象人面眼口鼻全多生膝上亦有臂患之者據方書皆云寃業所至須淸心悔過內服十六味流氣飮久者大苦參丸腎氣丸外用貝母爲末敷之乃聚眉閉口仍用生肌斂口而愈
腎臟風瘡有如癬初起脛上遍身攻
此非膁瘡亦非外腎風瘡乃腎虛有火血燥或思色精不出而內敗初起兩足時熱脚跟作痛多於內脛或膁上痒極㧓破成瘡久則能漸延開失治延及腰股遍身者有之
外證瘙痒滴膿水內證潮汗痰倦如
內證晡熱盜汗口燥咽乾吐痰體瘦腰脚倦怠治以腎氣丸爲主佐以四生散若脾胃虛者補中益氣湯爲主佐以腎氣丸四生散又有遍身生瘡膿水淋瀝兩腿尤甚體倦作痒經年不愈乃腎虛火也八味丸主之
外治謝傳傷手瘡方白膠香散
膁瘡腫痛濕熱甚
生兩膁上初起焮腫作痛寒熱者屬外邪濕熱檳蘇散敗毒散主之毒盛發寒熱者活命飮
慢腫寒熱陰分虧
慢腫作痛或不腫不痛屬三陰虛也或發寒熱俱宜八物湯十全大補湯脾虛挾表邪者補中益氣湯加桔梗白芷脾虛濕熱流膿口乾少食者補中益氣湯加茯苓芍藥晡熱加炒黑黃栢熟地挾怒氣加山梔川芎有鬱者歸脾湯加山梔柴胡若患處黑黯肢體惡寒飮食少思者屬肝腎虛敗宜八味丸內熱口乾者腎氣丸久不愈者大苦參丸腎臟虛風四生散黃芪丸
外足三陽需外治內足三陰更難醫
外治外膁瘡因風濕者洗以葱湯次用龍骨膏貼之風熱者馬齒膏濕熱者窰土膏因血氣凝滯者小駐車丸加乳香少許糝之
內膁瘡初起洗以鹽湯次以蠟礬紙貼之重者桐油膏痒甚者蘄艾膏久不愈者內外通用爐灰膏點去瘀肉後貼黃蠟膏然內必量體服藥若誤用攻伐傷胃者亦能殺人
脚跟瘡乃督腎部內因虧損足三陰
脚跟乃督脈發源腎經過脈內因飮食起居虧損足三陰所致或外被犬兎所咬而成
初必脚軟竝跟痛一味滋補免侵尋
慢腫食少者補中益氣湯晡熱頭昏者逍遙散腎氣丸咳嗽吐痰者十全大補湯八味丸久不斂口滴盡氣血而死脚肚上生瘡初如粟漸大㧓搔不已成片包脚相交黃水流出痒不可忍久成痼疾難愈先用貫衆煎湯淋洗後用百藥煎爲末津唾調逐旋塗敷自外而入袴口瘡生於脚脛或因物打撲而成其瘡口狹皮內極濶皮薄如竹膜極痒痛終日黃水流延蔓而生甚者數十年不愈又易於染人患者須忌房室則易愈用韭菜地乾地龍屎爲末入輕粉淸油或白犬血調敷內外膁瘡亦治
脚發足心或縫間三陽易治三陰難
生足掌或足指縫間色赤腫痛膿稠者屬足三陽濕熱下注易治微赤微腫膿淸者屬足三陰虧損難治若黑黯不腫痛不潰膿煩熱作渴小便淋瀝者陰敗末傳惡證不治
湧泉發熱乃其兆灸熨滋降可保安
治法濕熱下注者先用隔蒜灸及活命飮以解蘊毒次服補中益氣湯腎氣丸以補精氣三陰虛者初起托裏消毒散或托裏散加牛膝　㯽榔杜冲或托裏消毒散潰後大防風湯十全大補湯八味丸陰虛足心熱者四物湯加知母黃栢脾虧者補中益氣湯若專治瘡者死
又有嵌甲不能行五指濕爛如湯潑
嵌甲因靴窄硏損爪甲陷入四邊腫焮黃水流出侵淫相染五指濕爛漸漸引上脚趺疱漿四起如湯潑火燒日夜倍增不能行動以陳皮濃煎湯浸良久甲肉自相離開輕手剪去肉中爪甲外用蛇退一條燒灰雄黃四錢爲末乾糝乾者香油調敷與甲疽條叅治脚指丫瘡濕爛及足指角急爲甲所入肉便刺作瘡濕爛用枯礬三錢黃丹五分爲末糝之或鵝掌黃皮燒灰糝之又方用細茶嚼爛敷之因暑手㧓兩脚爛瘡亦宜能解熱燥故也
指縫搔痒成瘡血出不止用多年糞桶篐篾燒灰敷之
脚上及指縫中沙瘡用燕窠泥略炒黃栢二味爲末香油調敷痛者加乳香
脚背發必兼消渴輕者赤痛猶可活重潰色黑名脫疽甚重筋骨寧斬割
脚背發又名脫疽疔以其能潰脫也亦有患於手背及手指者原因膏粱房室損傷脾腎或先渴而後發或先發而後渴輕者色赤作痛自潰可治先用隔蒜灸內服活命飮或敗毒散加金銀花白芷大黃痛止乃與托裏散或內托十宣散去桂加天花粉金銀花挾氣者十六味流氣飮下虛者十全大補湯八味丸大苦參丸
重者色黯不痛先用隔蒜灸桑枝灸　更服補藥固內則惡肉不致上侵庶可保生又有內修手足口咬等傷或外塗生肌凉藥內服剋伐兼犯房室患處不潰不痛色黯上延亦多致殞重者須用利刀解去其筋則筋骨出而毒得泄又甚在指則斬去其指在肉則割去其肉外治用桐油及無名異煎一沸入花椒一勺看瘡大小剪蓼葉在內同煎浸一七後單以此葉貼瘡上卽安
遍身部五疥楊梅瘡五癬疔瘡　血風瘡多骨疽癩風飜花瘡流注疿痤瘡瘭　寒冷瘡痼暑熱瘡凍瘡手足皸白蛇纏蝸瘡湯火瘡㿐瘡浸淫瘡肥瘡𤴦瘡　折傷　漆瘡破傷風竹木刺
五疥乾濕蟲砂膿
五疥由五臟蘊毒而發屬足三陰者尤多
便秘爲實利虛風
瘡有遍體難分經絡必憑外證以斷虛實焮腫作痛便秘硬發熱者爲風毒濕熱慢腫痒痛晡熱或時寒熱體倦少食便順利者爲血虛風熱
乾疥瘙痒肺燥甚
乾疥瘙痒皮枯屑起便秘者爲心肝火鬱於肺四順淸凉飮古荊黃湯搜風順氣丸久者天門冬膏便利者爲相火鬱於肺活血潤燥生津飮或四物湯加黃芩連翹天門冬久者腎氣丸久虛古烏荊丸如素有肺風面上多粉刺者樺皮散
濕毒臖腫脾胃攻
濕疥臖腫作痛久則水流如黑豆汁便秘者爲脾鬱濕熱毒防風通聖散俱酒蒸或炒大黃別用酒煨炒三次加木鱉子或升麻葛根湯加天麻蟬退氣滯復元通氣散濕勝者除濕丹便利者爲脾虛濕熱補中益氣湯量加芩連淸熱芎芷燥濕胃火作渴者竹葉黃芪湯脾鬱盜汗不寢者歸脾湯溺澁腹脹者胃苓湯加黃連久者二炒蒼栢丸濕勝單蒼朮膏脾肺風毒者何首烏散
砂細作疼心血滯
砂疥如砂子細箇或痛或痒抓之有水焮赤乃心血凝滯便秘者當歸丸或凉膈散合四物湯久者酒蒸黃連丸胸煩多痰者牛黃淸心丸心煩口乾小便不利者連翹飮便利者活血四物湯久者當歸飮
蟲瘡如癬肝火衝
火盛生蟲卽腐草爲螢意也蟲疥痒不知痛延蔓易於傳染便秘者肝風熱甚蘆薈丸或敗毒散磨羚羊角汁刺之久者古苦卑丸便利者肝經火鬱逍遙散磨羚羊角汁刺之久不愈者胡麻散但諸瘡久則生蟲須兼外治敷洗
膿窠焮痛脾壅熱痛慢虛火腎不充
含漿稠膿色厚焮痛便秘者爲濕熱五香連翹湯升麻和氣飮或竹葉石羔湯合四物湯含漿膿淸色淡不痛便利者爲腎虛火八味逍遙散或八物湯加知母黃栢或四生散腎氣丸
更分上下與肥瘦
上體多兼風熱下體多兼風濕肥人多風濕瘦人多血熱瘦弱虛損腎枯火炎縱有便秘發熱作渴等症　只宜滋陰降火略加秦艽　蒼耳連翹之類決不可純用風藥凉血傷胃因皮膚之疾而壞臟腑者有之通用連歸湯氣虛四君子湯血虛合四物湯風合消毒飮濕合平胃散
開鬱退熱殺其蟲
開毒鬱須辛溫吳茰白芷之類退肌熱須苦寒芩連大黃之類殺蟲須水銀之類此丹溪外治三法也乾疥吳茱茰散或黃連大黃爲末猪膽汁調搽濕疥一上散砂疥剪草散蟲疥硫黃餅膿窠三黃散通用摩風膏洗藥用荊芥黃栢苦參等分煎湯痒加蛇床子川椒腫加葱白
五癬濕頑風馬牛總皆血熱肺邪留
疥癬皆血分熱燥以致風毒剋於皮膚浮淺者爲疥深沈者爲癬疥多挾熱癬多挾濕疥發手足遍身癬則肌肉癮疹或圓或斜或如苔莓走散風癬卽乾癬搔之則有白屑濕癬如蟲行搔之則有汁出頑癬全然不知痛痒牛癬如牛頸皮厚且堅馬癬微痒白點相連又曰狗癬
淸熱殺蟲袪風濕久則補腎自然收
諸風濕蟲癬與疥瘡大同初起有可下者打膿散去黃連金銀花穿山甲芒硝加赤芍白芍水酒各半煎臨熟入大黃露一宿五更服有可汗者四物湯加荊芥麻黃各五錢浮萍一兩葱豉煎服取汗一切癩癬皆效經久不敢汗下者只用防風通聖散去硝黃加浮萍皁刺水煎服久年不愈體盛者兼呑頑癬丸或古龍虎丹用何首烏白芷蘇木等分入猪油及鹽少許浸酒送下體虛者不可妄用風藥氣虛者何首烏散消風散血燥者四聖四老丹或腎氣丸久服自效有蟲者俱宜間服蠟礬丸
外治乾癬用狼毒草烏各二錢半斑貓七枚生爲末津唾調搽
濕癬用枯礬黃連各五錢胡粉黃丹水銀各二錢爲末用猪脂油二兩夾硏令水銀星散盡磁罐收貯搽之
牛癬用舊皮鞋底燒存性入輕粉少許爲末麻油調敷
馬疥癬用馬鞭草不犯鐵器搗自然汁半盞飮盡十日卽愈
通用麻油二兩入巴豆萆麻子各十四粒斑貓七粒熬煎三味枯黑去渣却入白蠟五錢蘆薈末三錢攪勻磁罐收貯括破塗之或用川槿皮浙剪草木鱉子等分爲末醋調敷
洗藥用紫蘇樟腦蒼耳浮萍煎湯
血風血燥風熱鬱初發疙瘩或如丹瘙痒抓破痛有水妄投風藥血益慳
血風瘡乃三陰經風熱鬱火血燥所致瘙痒不常抓破成瘡膿水淋瀝內證晡熱盜汗惡寒少食體倦所以不敢妄用風藥大槪肝風血燥寒熱作痛者當歸飮加柴胡山梔痛痒寒熱者小柴胡湯加山梔黃連夜熱譫語者小柴胡湯加生地肝脾鬱火食少寒熱者八味逍遙散脾虛晡熱盜汗不寐者歸脾湯加山梔熟地腎虛有熱作渴咳痰者腎氣丸通用遍身者四物湯加浮萍黃芩等分甚者紫雲風丸換骨丸三蛇丹兩足痛痒者當歸拈痛湯如因飮酒後遍身痒如風瘡抓至出血又痛者用蟬退薄荷等分爲末每二錢水酒調服凡身發痒者通用
外治摩風膏大馬齒膏
癩風審因分上下
癩卽內經癘風受天地間肅殺風氣酷烈暴悍最爲可畏一因風毒或汗出解衣入水或酒後當風二因濕毒或坐臥濕地或冒雨露三因傳染然未必皆由外也內傷飮食熱毒過甚大寒大熱房勞穢汚以致火動血熱更加外感風寒冷濕而發初起身上虛痒或起白屑紫雲如癜風然或發紫疱疙瘩流膿上先見者氣分受病上體必多下先見者血分受病下體必多上下俱見者氣血俱病從上而下者爲順風從下而上者爲逆風但從上從下以漸來者可治頓發者難愈治失其法以致皮死麻木不仁脈死血潰成膿肉死割切不痛筋死手足緩縱骨死鼻梁崩塌與夫眉落眼昏脣翻聲噎甚則蝕傷眼目腐爛玉莖攣拳肢體病至於此天刑難解
總是陽明血熱化熱甚痰瘀腐爲蟲追蟲取涎藥必伯
胃與大腸無物不受脾主肌肉肺主皮毛然瘡痂雖見於皮肉而熱毒必歸於腸胃故法必先治陽明初起宜防風通聖散在上用麻黃以去外毒在下用硝黃以去內毒上下俱見者用正料防風通聖散以解表攻裏三五日後卽服醉仙散以吐惡涎服後又服防風通聖散去硝黃麻黃多服久服待胃氣稍定用再造散以下其蟲又有宜先下蟲而後吐涎者吐下後仍以防風通聖散量加參芪熟地以固氣血或脾胃弱者白朮當倍用
蟲已蝕臟壞五形淸肝凉血火須瀉
蟲因火盛氣血沸騰充滿經絡外瘡延蔓內蟲攻注蝕肝眉脫蝕心足底穿蝕脾聲瘂蝕肺鼻崩蝕腎耳鳴如雷宜先服瀉靑丸以瀉肝火次隨證救治虛痒者四物湯加酒芩調浮萍末痒甚加荊芥蟬退搔痒皮皴白屑者白花蛇丸眉落髮者三蛇丹或栢葉煎眉脫鼻崩者換肌散補氣瀉榮湯蝕眼者蘆薈丸肢節廢者蠲痺散通用凌霄花散胡麻散加味苦參丸大楓丸換骨丸大麻風丸紫雲風丸活神丹腎氣丸四聖不老丹八物湯外治摩風膏浴癩方髮落不生者先用生姜擦三次後用半夏爲末麻油調搽更與四卷末鬚髮條叅看
楊梅瘡因風濕熱或傷氣分或傷血
楊梅瘡因治與癩大同多由肝腎脾內風濕熱之毒間有天行濕毒傳染但各俗呼名不一有呼楊梅爲天疱者有呼楊梅爲大麻風者以理推之形如楊梅焮紅濕爛痒痛屬心多生乳脇形如鼓釘黃豆者屬脾多生滿面謂之大風痘形如綿花屬肺多生毛髮形如紫葡萄按之緊痛者屬肝腎多叢生豚臀及筋骨之處形如魚疱內多白水按之不緊者謂之天疱瘡乃此類之輕者如發於鬢額口鼻穀道邊者屬陽明及少陽太陽如發於足脛陰莖脇肋者屬肝腎及太陰大抵上先見者氣分受病上體必多下先見者血分受病下體必多上下俱見者氣血俱病
初宜疎瀉久補虛免成癰癬與漏缺
初起卽服防風通聖散一貼去麻黃用硝黃以去內毒待胃氣稍定再以一貼去硝黃用麻黃發汗以去外毒以後用加減通聖散丸多服此方內通臟腑外發經絡爲首尾要藥輕者服此一劑更加搽洗足矣重者十貼後宜服化毒散三日却用吹藥三日瘡乾痂欲脫落再服化毒散三日後量用防風通聖散加減上體多者兼服敗毒散加荊防鉤藤下體多者兼服龍膽瀉肝湯從鼻準腫起遍身生瘡面上尤多者樺皮散便燥者搜風順氣丸以此調理斷根
失治久則風毒深入經絡挾濕而成頑癬或氣血虛敗而成漏或誤服輕粉水銀及不遵禁戒而成風堆腫爛流膿出汁謂之癰病至於此亦有蝕傷眼鼻腐爛玉莖拳攣肢體與癩無異治宜消毒兼以補虛
消毒頑癬者皁根丸筋骨痛者皁刺丸換骨丸成漏者象牙丸腫塊者仙遺粮丸通用加味苦參丸大楓丸蠟礬丸單苦參酒
消毒補虛仙遺粮湯加鉤藤或補氣瀉營湯胡麻散
補虛氣虛者單人參湯補中益氣湯血虛者四物湯加山梔鉤藤金銀花甘草節或腎氣丸四聖不老丹氣血俱虛者八物湯八味丸單仙遺粮丸
外貼太乙膏白蠟膏
疔瘡全是飮食毒發因災畜暴沴傷
經曰膏粱之變足生大疔恣食辛辣厚味炙煿腥葷及誤食自死禽獸蘊毒於中而卽發者有之或卒遇大風大霧大暑大寒天地暴沴之氣襲注經絡觸動其毒而發者或因感死畜蛇蟲毒氣而發者其死尤速初發或因衣物觸著而疼痛忽生或因發疹抓破而成疱僅一小瘡殺人一二日間比之癰疽尤毒
生於四肢及頭面
疔發無定處或肩背腰尤緩在頭面耳鼻口目舌根脣上及手足骨節間者最急如生兩足多有紅絲至臍生兩手多有紅絲至心生脣面口內多有紅絲入喉者俱難治須急看以鍼挑撥其絲出血以泄其毒氣方可保生
頂硬根突近寸長變黑腫爛透深孔形色不一極痛痒
瘡頭黑硬如釘四畔帶赤如火盤根突起寸餘隨變焦黑未幾腫大而光轉爲濕爛深孔透肌如大鍼穿之狀其形初起大小不一或如水泡如吳茰如豆如石榴子其色有五內經分應五臟各有所屬部位局方別一十三種一麻子疔狀如黍米稍黑忌麻仁麻衣二石疔如黑豆甚硬忌瓦礫磚石三雄疔四畔仰疱漿起色黃大如錢孔四雌疔四面疱漿起心凹色稍黃如錢孔俱忌房室五火疔狀如湯火燒四畔有煙焰忌火燒烙六爛疔色稍黑膿水流出忌沸湯熱食爛物七三十六疔狀如黑豆今日生一明日生二及滿三十六數卽死忌嗔怒八蛇眼疔狀如蛇眼忌惡眼人及嫉妬人見九鹽膚疔狀大如匙面色赤中有黑粒忌食鹽十水洗疔狀大如錢頭白裏黑汁出中硬忌飮漿水水洗渡河十一刀鎌疔狀如薤葉大長一寸肉黑如燒烙忌刺及刀鎌切割十二浮漚疔其狀曲圓少許不合大如薤葉內黃外黑黑處剌之不痛黃處刺之痛十三牛狗疔色赤疱起搯不破已上皆宜依法將護若或觸犯則脊强瘡痛不可忍惟浮漚牛狗無忌不治自愈
又有一種魚臍疔瘡頭黑深形如魚臍破之黃水滲出四畔浮漿其毒尤甚用絲瓜葉連鬚葱韭芽搗爛以酒和服其渣貼腋下如病在左手貼左腋下在左足貼左胯下右手足同在中貼心臍竝用布縳住候肉下紅絲處皆白則安有潮熱者亦宜却令人抱住恐其顫倒倒則難治或用蛇退燒灰鷄子淸調敷
一種水疔瘡用黃荊葉十四片獨頭蒜三箇百草霜二錢擂酒服取汗大效
或不痛痒只麻木寒熱眼中流火光牙關急緊時驚惕甚則嘔吐毒陷腸
諸證惟嘔吐最危
治分虛實豁心火
實者初服賽命丹三丸以葱酒發汗表證多者追疔湯或敗毒散加蟬退殭蠶金銀花裏證多者活命飮五聖湯便利溺澁者黃連消毒散此散初起服之內消欲作膿者托裏消毒散
虛者初服保生錠子以解毒或蟾肝丸有表邪不敢汗者補中益氣湯加防風白芷裏證不敢下者蜂蛇散腫痛欲作膿者托裏散內托十宣散不能潰者大料參芪歸朮補之或補中益氣湯合生脈散以防毒陷
豁心氣者疔毒入心則神昏口乾煩悶恍惚似醉嘔吐不定危證也實者用萬病解毒丹以黃連當歸煎湯化下虛者用古芎歸湯加茯苓茯神遠志蓮肉淸之毒上攻心嘔者護心散有因服賽命丹吐者亦宜此解之恍惚悶亂坐臥不寧煩渴身痛便秘者漏蘆飮子煩躁作渴者竹葉黃芪湯
外治輕者單蟾酥爲末以白麫和黃丹搜作丸如麥米大用鍼挑破疔頭以一粒納入效重者賽金丹危篤者提疔錠子
暴死灸法可回陽
凡暴死者多是疔毒急用燈照遍身若有小瘡宜急灸之幷服賽命丹亦有復醒者如偏僻之處藥難導達惟灸有回生之功若專疎利表散者危
多骨疽由瘡久潰氣血不能營患處久則腐爛骨脫出只補脾胃壯元氣
十全大補湯腎氣丸主之外以附子餅灸或葱熨法袪散寒邪補接榮氣則骨自脫瘡自斂若腎氣虧損其骨漸腫荏苒歲月潰膿出骨亦當用葱熨法若投以剋伐則眞氣益虛邪氣益甚鮮不有誤
有上齶腫硬年餘方潰半載未愈內熱體倦作渴用補中益氣湯腎氣丸元氣漸復出骨一塊仍服前藥而愈有足背腫落一骨者有手背腫落一骨者
翻花瘡因瘡將斂
元氣虛弱肝火血燥生風
翻出一肉突如菌
大小長短不一或如蛇形長數寸者用雄黃末敷之
內服補養脾胃藥
十全大補湯或八物湯倍參芪歸朮出血乃肝不能藏脾不能約也補中益氣湯加五味子麥門冬或腎氣丸有怒火者八味逍遙散若用風藥速其亡也汗多必然發痓危哉
外塗藜蘆膏要勻
藜蘆一味爲末猪油調塗周日一易須候元氣漸復膿毒將盡時塗之則胬肉自入不然雖入復出若誤用鍼刀蝕灸其勢益甚或出血如注寒熱嘔吐等證急補脾胃爲善
流注腫塊非等閑內傷外感濕痰干跌撲閃挫幷産後氣流血注四肢關
流者行也注者住也或結塊或慢腫皆因素有痰火或外感風寒邪氣流行至其痰注之處而發或內傷鬱怒以致痰火驟發或內傷房室陰虛陽氣湊襲逆於肉理而成或內傷勞役飮食搏動而發或跌撲閃挫一時氣逆血凝而成或産後惡露未盡復被感傷凝注多生四肢或胸腹腰臀關節之處初起宜葱熨法實者十六味流氣飮敗毒散痰痛便秘者古半硝丸虛者二陳四物湯托裏益氣湯不換金正氣散六君子湯加芎歸補中益氣湯加木香枳殼選用令其自潰自消若潰久不斂者縱有表邪只托裏爲主十全大補湯人參養榮湯補中益氣湯托裏抑靑湯托裏益氣湯八味丸更佐以豆豉餅琥珀膏袪散寒邪補接陽氣膿成以火鍼破之內有膿管以藥線腐之若過用寒凉者不治
瘭大如梅小如粟多生手指及臀足色變不常深入肌串筋見骨痛至極
瘭疽一名蛇瘴煙瘴地面多有之先作點而後露肉四畔若牛脣黑硬小者如粟如豆劇者如梅如李發無定處或臂或臀或口齒或肚臍多見手足指間赤黑靑白色變不常根深入肌走臂遊腫毒血流注貫串筋脈爛肉見骨出血極多令人串痛狂言痛入於心卽死突出於外腎者亦死
惡風積毒血熱成煩躁噯悶入心腹
原因感受惡風入於脈理或煙瘴地面傷寒瘧後及感觸蛇毒所致二十已後四十以前者皆積傷之毒入胃壅聚而成四十已後六十以前乃血閉不行壅熱積血得之治宜宣毒行血用瓜蔞根酒煎入乳香沒藥五靈脂皁刺等分以下其毒次用淸心行血之劑如係蛇毒赤足蜈蚣最妙雄黃白芷次之或蠟礬丸冷酒入麝香送下外用荊芥白芷川椒葱白煎湯入鹽俟湯溫自手臂上盪下日三次瘭疽毒氣走腫所至處宜緊繫之自手發者毒走至心自足發者毒走至腎不救各有小紅筋尋其筋之住處灸三炷卽瘥經云在指則截在肉則割恐毒氣入心入腹令人煩躁嘔噯昏悶或瘡出靑水穢汁者腎虛極也死人至速此瘡極慮引風凡癰疽開一寸則一寸引風非必風入於其中風邪襲虛則肉爛透骨惡血橫流宜南星半夏白芷梢最能去風可以頻敷其諸療理推廣癰疽法度行之
痼發手足或掌心或腰或臀毒何深無頭無面愈又發色帶淡紅防瀉侵
凡瘡氣血相搏有頭有面風邪內作無頭無面痼無頭面瞰裏開瘡低貼肌肉走注牽連生於手足或掌心或腰腿或臀下伸縮之處初起渾身壯熱手足不遂增寒頭痛虛渴多汗嘔逆四肢沈重較之諸發煩渴爲甚或腫毒已平數月後復於他處大發但作肉色微帶淡紅終不能救大要培養內氣以防滑瀉治與癰疽類推外用神應膏貼之如瘡出米泔汁者必死
小小諸瘡風毒滯
諸般小瘡皆因心腎不交飮食不節腸胃停留以致風熱寒濕之毒與氣血相搏凝滯肌肉之間而發露也
暑疿凍裂手足皸
夏暑心神鬱燥熱逼瀝漬成瘡遍身或出膿血赤爛如火用南星半夏黃連黃栢各一錢五倍子黃丹各五分爲末乾糝如痒加枯礬雄黃常服黃連阿膠丸以淸心
熱汗浸漬成瘡痒痛不止用黃芪當歸防風荊芥穗地骨皮木通各二錢白礬一兩爲末每藥一兩水三大碗煎五六沸濾去渣稍熱淋洗患處拭乾避風少時立效輕者只用臘雪水和蛤粉敷之
疿痤瘡因汗出見濕而生輕者狀如撒粟用靑蒿煎湯洗之或棗葉亦好重者熱汗浸漬匝匝成瘡用菉豆滑石各五錢爲末綿蘸撲之摩破成瘡加黃栢棗葉各五錢片腦少許
冬月下虛身觸寒冷血澁生瘡頑滯不知痛痒內服升麻和氣飮去大黃外用木香檳榔硫黃吳茰姜黃麝香爲末麻油調搽
凍瘡先痒後痛然後腫破出血黃水不止用雄雉鷄腦一枚搗爛黃蠟各等分淸油減半同於慢火上熬成膏去渣塗之久不愈者亦效又方用生附子爲末麫調塗之
手足折裂作痛用淸油五錢慢火煎沸入黃蠟一塊再煎溶入水粉五倍末各少許熬紫色爲度先以熱水泡手足火上烘乾後用藥敷以紙貼之其痛立止入水亦不落或桐油膏塗之亦好
手足皸先用百沸湯泡洗皮軟拭乾然後用瀝淸二兩黃蠟一兩共熬勻敷之或用五倍子爲末牛骨髓調磁罐收貯埋地中七日取出塡皸中卽愈或黃蠟膏雲母膏俱好補塞
蝸浸淫白蛇纏
蝸瘡生手足間相對如新茱茰痒痛折裂搔則黃汁淋瀝有孔如蝸久而生蟲用杏仁乳香各三錢硫黃輕粉各一錢半爲末用麻油三錢入黃蠟五錢溶化入前末煎攪成膏去火毒磁器收用又方用燕窠取抱子處土爲末乾糝先用白芷大腹皮煎湯洗淨然後敷藥
走皮瘡生滿頰項發如豆梅痒而多汁延蔓兩耳內外濕爛如侵淫瘡之狀先用桑寄生桑根皮各一握白芷黃連各少許煎湯以綿蘸洗候惡血出盡拭乾次用皁莢麻竹籜俱燒存性黃栢黃連樟葉白芷各等分爲末麻油調搽神效忌醋
手瘡用皁角枯礬輕粉黃栢黃連爲末敷之
小兒胎頭生紅餅瘡先用生艾白芷大腹皮葱白煎湯洗淨拭乾次用生藍葉生艾葉入蜜搗膏敷之亦治惡瘡
浸淫瘡初生甚小先痒後痛汁出浸淫濕爛肌肉延至遍身若從口發出流散四肢者輕從四肢發生然後入口者重用苦練根曬乾燒存性爲末猪脂調敷濕則乾糝先用苦參大腹皮煎湯洗之
白蛇纏瘡有頭尾儼似蛇形初起宜隔蒜於七寸上灸之仍用雄黃爲末醋調敷之仍以酒調服之或萬病解毒丹蠟礬丸外塗內服
湯火肥𤴦漆刺身
湯泡火燒瘡初時宜强忍痛急向火灸愼勿以冷物熨之使熱不能出爛人筋骨後用寒水石七兩黃栢黃連黃芩山梔大黃赤石脂各一兩甚者加氷片少許爲末酒調或鴨子淸調敷或陣王丹亦好
小兒肥瘡用松香爲末以紙捲成條香油浸燃之滴油搽或用猪爪燒灰麻油調搽
𤴦瘡如魚鱗痣千日瘡一樣多生手足又名悔氣瘡宜艾灸初起者則餘者皆落神效
漆瘡因見生漆中毒面痒而腫遶眼微赤痒處搔之隨起㾦㿔重者遍身如豆如杏膿焮作痛用生蟹取黃隨瘡大小遍敷之或臘茶爲末麻油調搽或柳葉冬用皮煎湯洗之
竹木刺入肉不出單糯米膏貼之或頭垢或蠐螬蟲搗爛敷之效或象牙爲末糝之
折傷先問出血否
折傷有損身體或墜跌打撲倒壓閃剉氣血鬱逆而皮不破或金刄傷皮出血外損筋骨者可治內損臟腑裏膜及破陰子耳後者不治
未出攻之出則守
未出血者宜蘇木去瘀黃連降火白朮和中三味用童便入酒煎服在上者宜韭汁和粥喫在下者可下血冷則凝不可飮冷水引血入心卽死消瘀鷄鳴散花蕋石散順氣木香勻氣散加童便紅麯或紅酒已出血者急用陣王丹止血先服補托藥而後消瘀虛甚者亦不敢下血虛者四物湯加穿山甲氣虛者用蘇木參芪當歸陳皮甘草服半月脈散漸收方敢以煎藥調下自然銅末一味空心服之如骨不碎折者忌用素虛損甚者紫河車丹去麝香但損傷妙在補氣血或被寒冷者先宜起寒
腹脇脹痛增熱寒
折傷專主血論非如六淫七情有在氣在血之分然肝主血不問何經所傷惡血必歸於肝流於脇鬱於腹而作脹痛或增寒熱實者下之虛者當歸鬚散復元活血湯調之或十全大補湯加香附陳皮貝母等分水煎服
最嫌嘔吐血出口
凡損傷瘡口忽乾毒攻腹內恍惚煩悶嘔吐及已出血多而又嘔血不止者難治初起嘔吐者用平胃散爲末內服外用姜汁調敷破傷風浮腫者亦宜初起吐血用蘇木煎湯調古烏附湯或古蚌霜散如惡血入腸胃下血濁如瘀血者用百草霜爲末酒調服如傷外腎小便出血不通者五苓散
貼敷定痛脈須和
如命門脈和緩關脈實者縱傷重不死命門虛促而脫者雖傷淺難治凡血未出者脈宜洪大已出血者脈忌洪大此折傷脈要也敷藥單糯米膏小麯散定痛乳香定痛散夾骨法折傷後爲四氣所侵手足疼痛者應痛丸
接骨何人是妙手
接骨須經絡穴法骨髓明透而又有傳授故古以危氏爲善接骨紫金丹接骨丹
破傷證似中風有四因
四因百病皆然不因氣動者二卒暴損破風襲或諸瘡湯洗艾灸逼毒妄行有因氣動者二瘡口不合貼膏留孔風襲或熱鬱遍身白痂瘡口閉塞氣難通泄傳播經絡燒爍眞氣是以寒熱間作甚則發痓口喎噤角弓反張須臾欲死用蝎梢餅或三生飮加天麻爲末每一錢用黑豆淋酒調服化痰開關風盛者二烏丸風痰俱盛者古星風散風痰虛者烏蛇散血凝心神昏悶者單鵝翎燒灰存性爲末酒調服一錢服後飮酒一二盞以助藥勢如血多痛甚者如聖散手足戰掉者朱砂指甲散蠐螬酒如頭目靑黑額汗不流眼小目瞪身汗如油者四逆不治
治同傷寒表裏法
風熱燥甚怫鬱在表善伸數欠筋脈拘急或時惡寒或筋惕搐搦宜辛熱治風佐以辛寒如傷寒麻桂加黃芩石羔知母是也若表不已漸傳入裏在肌肉者宜退風熱開結滯辛寒之藥或佐以辛熱調之猶傷寒半表裏而用小柴胡也若裏熱已甚而舌强口噤項背反張驚搐惕搦涎唾稠粘胸腹滿塞便溺秘結或時汗出宜袪風散結寒藥下之後復以淸熱開結之藥調之又云破傷風同傷寒壞證治看在何經而用本經藥袪之
太陽宜汗少陽和
表證古防風湯去甘草加川芎獨活等分水煎服或調蜈蚣散或九味羌活湯少用細辛加歸芍等分水煎服便秘加大黃緩緩通之或用古龍虎丹發汗亦妙
半表裏證羌麻湯
陽明下之工中甲
若服表藥過多臟腑和而自汗者白朮防風湯大汗不止搐搦者升麻葛根湯加白朮黃芩如臟腑閉小便赤自汗者先用小芎黃湯二三服後用大芎黃湯速下之或江鰾丸氣弱者只用蜜導法
本是血疾易入陰
或始而出血過多或瘡口早合瘀血停滯俱是血分受病血屬陰五臟所主始雖在表隨卽入裏故多死也宜養血當歸地黃湯活神丹托裏散內托十宣散以防毒陷外用魚膠散或用鼠頭骨爲末臘月猪脂調敷亦治狗咬
又有破傷水濕口噤强直者用牡蠣爲末敷之仍以甘草煎湯調服二錢
病痊又恐氣亦乏任是風邪不可攻只宜大補令浹洽
或病已十分安痊而忽有口噤反張筋搐痰壅似破傷風證又似痓證其實乃氣血俱虛也凡癰疽潰後膿血大泄陽隨陰散變證只宜大補氣血果係風痓亦不宜以風藥治之血虛者四物湯加參朮氣虛者補中益氣湯去升柴陳皮加酒炒黑黃栢五味子麥門冬肉桂大劑服之氣血俱虛汗多作渴寒熱者十全大補湯加桂附麥門冬五味子𩚚逆者托裏溫中湯若妄投風藥者死
外集卷六上
雜病用藥賦上
製法俱見本草
風飄浩蕩之氣無處不中頭面諸陽之會有風先入防風省風莫要於順氣導痰
古防風湯防風羌活各三錢甘草一分水煎入麝一釐調服治卒中口眼喎斜言語蹇澁四肢如故別無所苦大省風湯防風生半夏各一兩甘草生川烏生南星生白附子木香各五錢全蝎二兩每五錢姜十片煎服治中風痰涎壅盛口眼喎斜半身不遂小省風湯防風南星各四兩半夏甘草黃芩各二兩每一兩姜十片煎服與導痰湯相合煎服尤妙治卒中風口噤口眼喎斜筋脈攣急抽掣疼痛風盛痰實旋暈僵仆頭目眩重胸膈煩滿左癱右瘓手足麻痺骨節煩疼步履艱辛恍惚不定神志昏憒一切風證此方散風豁痰降火可謂標本兼治者也氣逆加木香氣虛加附子沈香胸滿加人蔘頭暈加天麻全蝎煎熟入麝少許八味順氣散卽四君子湯加靑皮陳皮白芷烏藥各等分姜煎服仍以酒化蘇合香丸兼服妙治中風中氣之人先宜服此順氣後進風藥及曾服疎風散火豁痰等藥不開者用此行氣甚捷一方去茯陳加天麻沈香紫蘇木瓜治中風不語口眼喎斜半身不遂腰腿疼痛手足攣拳導痰湯半夏四兩茯苓陳皮南星枳實各一兩甘草五錢每四錢姜煎服治痰飮語澁頭目眩暈或胸膈留飮痞塞不通加香附烏藥沈香木香磨刺名順氣導痰湯加芩連名淸熱導痰湯加羌防白朮名袪風導痰湯加遠志菖蒲芩連朱砂名寧神導痰湯
禦風搜風不過乎淸心換骨
禦風丹川芎白芍桔梗細辛殭蠶羌活南星各五錢麻黃防風白芷各一兩半乾生姜甘草各七錢半爲末蜜丸彈子大朱砂二錢半爲衣每一丸熱酒化下日三服神昏有涎者倍朱砂治中風半身不遂神昏語澁口眼喎斜及婦人頭風血風暗風倒仆嘔噦痰涎手足麻痺搜風順氣丸車前子郁李仁白檳榔火麻仁兎絲子牛膝山藥山茱萸各二兩枳殼防風獨活各一兩酒大黃五兩爲末蜜丸梧子大每卄丸早晨臨臥茶酒米飮任下久覺大腸微動以羊肚肺煮羹補之常服百病皆除如食色縱慾及老人大便結燥者最宜孕婦忌服治腸胃積熱胸膈痞悶二便燥澁腸風痔漏腰膝酸疼肢節頑麻手足癱瘓言語蹇澁一切諸風諸氣竝皆治之牛黃淸心丸牛黃柴胡川芎桔梗白茯杏仁各一兩二錢半犀角二兩白芍防風白朮當歸麥門冬黃芩各一兩半羚羊角腦麝各一兩人蔘神麯蒲黃各二兩半阿膠一兩七錢乾姜白斂各七錢半雄黃八錢甘草五兩山藥七兩大豆芽肉桂各一兩七錢半爲末煉蜜和棗肉百枚搗丸每兩分作十丸金箔爲衣每一丸食後溫水化下小兒驚癎竹葉煎湯或酒下治諸風緩縱語言蹇澁怔忡健忘喜怒無常悲憂少睡頭目眩冒胸中煩鬱痰涎壅塞精神昏瞶癲狂乃通關透肌骨之劑也換骨丹蒼朮槐角桑白皮川芎白芷葳靈仙人蔘防風何首烏蔓荊子各一兩苦參五味子木香各五錢腦麝少許爲末用麻黃煎膏和搗每兩分作十丸朱砂爲衣每搗攔一丸用溫酒半盞浸之以物蓋定不可透氣食後臨臥一呷嚥之衣覆取汗後調補脾胃及避風寒治中風癱瘓口眼喎斜半身不遂及一切風癎暗風竝宜
風虛多下注四生萬寶回春
四生散黃芪獨活白蒺藜白附子各等分爲末每二錢薄荷酒調服治男婦肝腎風毒上攻眼赤痛痒昏花羞明多淚下注脚腿生瘡侵淫不愈遍身風癬血風等瘡及兩耳內痒如腎臟風瘡用猪腰批開將前末二錢入內合定煨熟空心細嚼鹽湯下萬寶回春湯甘草麻黃黃芩防己杏仁生地熟地川芎當歸人蔘防風肉桂乾姜陳皮黑附子香附子各一分白芍五分黃芪三分沈香烏藥川烏各半分半夏茯神各一分半白朮二分姜煎服八味祛風八味活血八味和氣治一切虛風胃弱氣血凝滯脈絡拘急攣拳癱瘓疼痛痰涎壅盛不可專用風藥古硫附丸用附子一枚重一兩以童便入粉草五錢煮一日附子中心無白點爲度取出穵空入礬製硫黃五錢以末蓋之又用麫包又火內煨熟去麫取硫附同搗丸梧子大每七分或五分量虛實大小溫酒送下治虛風癱瘓神效加味烏荊丸荊芥二兩天麻附子白附子烏藥當歸川芎各一兩爲末蜜丸彈子大朱砂爲衣食後細嚼一丸茶下治因形寒傷風頭疼鼻塞聲重或老人頭風宿疾發而又感風寒一切虛風上攻頭目咽膈不利
風熱宜上淸四神至寶曝日
上淸丸百藥煎薄荷各四兩砂仁一兩片腦一錢玄明粉甘松桔梗訶子鵬砂各五錢寒水石三錢日乾爲末用甘草煎膏爲丸梧子大每噙化一丸或三五丸茶湯下治虛火上衝口舌生瘡咽喉腫痛咳嗽煩熱又能淸聲潤肺寬膈化痰爽氣寧神四神丹天麻南星防風各一兩薄荷五錢爲末酒糊丸菉豆大每卄丸荊芥生姜煎湯下治手足頑麻痰涎壅盛頭目昏眩肩背拘急至寶丹卽防風通聖散加熟地天麻人參羌活黃連黃栢全蝎爲末蜜丸彈子大每一丸臨臥細嚼茶酒任下治風邪中臟痰涎昏冒及諸風熱愈風丹卽防風通聖散合四物湯解毒湯各一料加羌活何首烏細辛菊花天麻獨活薄荷各一兩爲末蜜丸彈子大每一丸細嚼茶酒任下治諸般風證偏正頭痛常宜服此調理羌活丸甘菊花羌活麻黃川芎防風石羔前胡黃芩細辛甘草枳殼茯苓蔓荊子各一兩朱砂一兩半爲衣爲末水糊丸梧子大每四十丸食後姜湯下治風氣不調頭目昏痛鼻塞聲重痰涎壅滯遍身拘急骨節煩疼天陰先覺不安
風旋頭眩君白芷而爲散爲丸
單白芷散凡風痰上攻者宜有汗者用蘿葍搗汁浸曬爲末食後沸湯調服或以少許吹入鼻左吹右右吹左治頭面諸風單白芷丸爲末蜜丸彈子大每一丸細嚼荊芥煎湯下治風證頭目昏眩腦痛及血證産後傷風眩暈頭痛
氣厥頭疼用川芎而兼烏兼朮
古芎烏散川芎烏藥各等分爲末每二錢茶淸調服治因氣觸頭疼婦人氣盛頭疼及産後頭疼竝宜服之芎朮湯川芎白朮半夏各二錢甘草五分姜七片煎服治冒雨中濕眩暈頭重嘔逆不食芎朮除眩湯川芎白朮生附子各一錢官桂甘草各五分姜七片棗一枚水煎服治感寒濕眩暈頭重痛極芎辛湯川芎二錢細辛白朮各一錢甘草五分生姜五片細茶少許水煎溫服治風寒在腦或感邪濕頭重痛眩暈嘔吐不定
頭風淸上瀉火靑空玉液半夏白朮天麻湯或搐鼻以吐其涎
淸上瀉火湯柴胡一錢羌活八分酒黃芩酒知母各七分酒黃栢灸甘草黃芪各五分酒黃連生地藁本各四分升麻防風各三分半歸身蒼朮各三分荊芥穗蔓荊子川芎生甘草細辛各二分酒紅花少許水煎熱服治少時灸火過多至老年熱厥頭痛雖冬月亦喜風寒畏煖淸空膏酒黃芩三兩半生半炒甘草一兩半防風羌活黃連各一兩柴胡七錢川芎五錢爲末每二錢茶淸調成膏臨臥白湯下治年久偏正頭痛及風濕熱上壅頭目腦痛不止惟血虛者不宜苦頭痛加細辛少許痰厥頭痛去羌防芎甘加半夏麯一兩半偏正頭痛服之不愈減羌防芎一半加柴胡一倍徹淸膏藁本一兩生甘草灸甘草各五錢薄荷川芎各三錢蔓荊子細辛各一錢爲末每二錢茶淸調服治諸風上攻頭目不淸玉液湯半夏四錢生姜十片水煎入沈香水一呷溫服治七情氣鬱生痰上逆頭目眩暈心嘈怔悸眉稜骨痛葫蘆芭散葫蘆芭三稜乾姜各等分爲末每二錢生姜湯或酒調服治氣攻頭痛及瘴瘧瘥後頭痛如破三生丸半夏南星白附子各等分爲末姜汁蒸餅爲丸菉豆大每四十丸姜湯下治痰厥頭痛半夏白朮天麻湯以二陳湯爲主半夏治痰厥頭痛陳皮益氣調中升陽麥芽寬中助胃各一錢半茯苓化痰天麻治風虛頭旋眼黑黃芪瀉火補氣止汗人參瀉火補中益氣澤瀉利溺導濕蒼朮除濕各五分白朮補中神麯消食蕩滯各一錢乾姜溫中三分黃栢瀉火二分姜煎熱服治痰厥頭痛眼黑頭旋惡心煩悶氣促上喘無力以言心神顚倒目不敢開如在風雲中及頭痛如破身重如山四肢厥冷不得安臥玉壺丸南星半夏天麻白朮各二錢雄黃一錢爲末姜汁蒸餅爲丸服治風濕頭痛亦治痰患搐鼻藥蓽撥末一兩半用猪膽汁拌再入膽內候乾入川芎白芷藁本靑黛玄胡索各一兩爲末水丸每水化一丸送入鼻中覺藥味至喉少酸令病人坐定口咬銅錢一箇當見涎出成盆卽愈治頭痛及偏頭風
頭風補虛安神金棗玉眞南星皂角白梅散或點眼以救其失
補虛飮人參麥門冬山藥各一錢茯苓茯神各八分半夏黃芪各七分前胡熟地各五分枳殼遠志甘草各一分姜五片秫米一撮水煎服治七情鬱涎隨氣上留陽經心中怔悸四肢緩弱翕然面熱頭目眩冒如欲搖動一切風虛眩暈安神湯黃芪二錢半羌活黃栢各一錢柴胡升麻生地知母各五分防風二分半生甘草灸甘草各二分水煎入川芎蔓荊子各三分再煎食後臨臥熱服治頭痛頭旋眼黑金棗丹川烏防風兩頭尖白芷獨活荊芥蔓荊子各四兩白朮羌活細辛各五錢全蝎葳靈仙天麻殭蠶各二兩木香乳香雄黃各一兩蒼朮八兩川芎五兩何首烏一兩八錢沒藥草烏各一兩半藁本二兩半當歸三兩爲末糯米糊丸如棗大金箔爲衣每服一丸諸般頭風茶淸或薄荷煎湯下雷頭風洗頭風幷乾癬麻痺溫酒下偏正頭疼及夾腦風爲末吹鼻中吐涎再用姜汁調塗兩太陽穴仍茶淸化服中風不語癱瘓及白虎風姜湯下破傷風昏倒牙關緊急溫酒下仍敷傷處喘嗽桑白皮煎湯下痔漏口漱漿水洗過敷之惡瘡久不合口口漱鹽水細過敷之紅絲魚眼袴脚腦疽發背疔瘡膁瘡用自己小便洗過井水調敷薄紙貼住外又敷之丹瘤井水調敷二三次灸瘡不發及風犬蜈蚣咬傷口噙水洗淨敷之蛇咬入白礬少許津液調敷蝎咬津液調敷玉眞丸生硫黃二兩生石羔半夏硝石各一兩爲末姜汁糊丸梧子大每四十丸姜湯或米飮下虛寒甚者去石羔換鍾乳粉治腎厥頭痛不可忍南星皂角白梅散南星七片皂角十四枚半生半煨白梅一箇生姜三片茶芽一撮葱白二寸用木器搗碎水煎溫服治風痰頭痛點頭散川芎二兩香附子四兩爲末茶淸調服二錢治偏正頭痛常服除根謝傳點眼丹牙硝一錢麝香朱砂雄黃各五分爲極細末磁礶收貯臨病用銀簪蘸藥點兩眼角內立時取效治一切急頭風頭痛心腹絞痛又治攪腸砂閃氣痛盤腸氣痛小腸疝氣及牙疼猪風羊風等證凡言謝傳者旰南岡氏諱維文福醫而有德者也甞服其藥傳其方悉刻識之
升麻胃風湯理面腫似浮
升麻二錢白芷當歸葛根蒼朮各一錢甘草一錢半柴胡藁本羌活黃栢草豆蔲各三分麻黃不去節五分蔓荊子二分姜棗煎服治虛風能食麻木牙關急搐目內蠕瞤胃風面腫
升麻順氣湯整面容如漆
升麻一錢半乾葛防風白芷黃芪人參各一錢白芍六分甘草蒼朮各五分姜棗煎服治憂思飮食失節面色黧黑心懸如飢不欲食氣短而促洗面藥皂角五斤升麻八兩楮實子五兩菉豆白芨白芷天花粉各一兩甘松砂仁白丁香各五錢三柰三錢爲末糯飯搗丸如彈子大量用洗面去垢潤肌治生䵟𪒟或生小瘡或生疿痤粉刺皮膚燥痒
面浮腹痛脛寒者補胃有功
補胃湯栢子仁防風細辛桂心陳皮各一錢川芎吳茰人參各一錢半甘草五分水煎服治胃虛脛寒不得臥腹痛虛鳴時寒時熱脣乾面目浮腫少氣口苦身體無澤
面浮身枯骨痛者乾姜效急
乾姜散乾姜二兩人參甘草細辛各一兩半麥門冬桂心當歸各一兩七錢半遠志一兩吳茰五錢蜀胡椒七錢半爲末每二錢溫酒調服治胃虛脛寒面浮身枯絶諸骨節皆痛
眼分左火右水陰陽之殊
左陽右陰故人之手足左不及右耳目右不及左左眼病則陽經病右眼病則陰經病陽邪日疼陰邪夜疼
方治風虛氣熱之疾氣眼羌活石羔散
羌活治熱腦頭風石羔黃芩洗心退熱藁本治偏頭痛蜜蒙花治羞明木賊退翳障白芷淸頭目蘿蔔子細辛起倒睫麻仁起拳毛川芎治頭風蒼朮開鬱行氣菊花明目去風荊芥治目中生瘡甘草和藥各等分爲末每二錢日三次蜜湯調服或加當歸枸杞山梔連翹柴胡薄荷防風天麻桔梗等分爲丸服尤妙治遠年近日內外翳障風熱昏暗拳毛倒睫一切眼疾兼治頭風
風眼甘菊白蒺
菊花散甘菊花六錢蟬退木賊白蒺藜各三錢一方有荊芥甘草各二錢爲末每二錢茶淸下治肝受風毒眼目赤腫昏暗羞明多淚澁痛漸生翳障白蒺藜散南星用黑豆二合靑鹽五錢同水煮透去豆焙乾菊花各一兩半白蒺藜防風殭蠶甘草各一兩爲末每二錢沸鹽湯下治腎受風毒攻眼昏淚澁痒白干蠶散黃桑葉一兩木賊旋覆花殭蠶荊芥粉草各三錢細辛五錢每三錢水煎服治肺虛遇風冷淚出冬月尤甚或暴傷風熱白睛遮覆黑珠臉腫痛痒防風一字散川烏五錢川芎荊芥各三錢羌活防風各二錢半爲末每二錢薄荷煎湯下治膽受風熱瞳人連眥頭痒極不能收臉犀角飮犀角二錢黃芩車前子羌活各五分白附子麥門冬各二分半水煎服治脾胃受風食毒從下臉生黃膜上衝黑睛痛澁難開或小眥中生赤脈漸漸衝睛
熱則淸心爲主凉膽通肝而腫突消
凉膽丸防風蘆薈各一兩黃連荊芥黃芩龍膽草各五錢黃栢地膚子各二錢半爲末蜜丸梧子大每卅丸薄荷煎湯下治膽受風寒生翳靑色兩眥澁痛下淚口苦不喜食瀉肝散大黃甘草各二錢半山梔荊芥各五分水煎服治肝實熱眼昏痒痛全無翳障頭亦不旋或五臟風毒突起睛高倒睫拳毛及時行暴赤通肝散山梔蒺藜枳殼荊芥甘草各五錢車前子牛蒡子各一錢爲末每二錢苦竹葉煎湯下治膽氣攻肝而生氷翳透瞳人疼而淚出陰處日中看之其形一同或臉紅堅硬或赤膜自上垂下遮睛名垂簾膜石決明散石決明草決明各一兩羌活山梔木賊各五錢靑箱子芍藥各五分大黃荊芥各一分爲末每二錢麥門冬煎湯下治肝熱因勞用力眼赤腫痛忽生翳膜或初患一目後兩目齊患或傷寒後熱眼食毒上壅或脾熱臉內如鷄冠蜆肉或蟹睛疼痛或旋螺尖起或神祟太陽穴掣痛或被物撞打經效散柴胡五錢大黃當歸芍藥粉草連翹各二錢半犀角五分每三錢水煎服治因撞刺生翳經久復被物撞兼爲風熱所攻昏痛不見撥雲散羌活防風柴胡甘草各一兩爲末每二錢菊花苗或薄荷茶淸下忌一切熱毒發風之物治男婦風毒上攻眼目昏暗翳膜遮睛羞明熱淚澁痒痛爛瘀肉侵睛如暴赤腫加芩連白睛紅加白豆蔲便閉加大黃煩躁不眠加山梔肥人眼痛加風熱藥瘦人眼痛加芎歸玄參久病昏暗加歸地爲君甘菊爲佐蔓荊散蔓荊子荊芥苦竹葉甘草各五錢山梔一分每三錢入薄荷七葉煎服治五臟風熱黑水內橫深瑕盤靑色痛甚天門冬飮子天門冬茺蔚子知母各一錢人蔘茯苓羌活各七分半五味子防風各五分水煎服治眼睛不能歸中名曰轆轤轉關羚羊角散家菊花防風川芎羌活車前子川烏各五錢半夏羚羊角薄荷各一分細辛一兩每二錢姜煎服或爲末荊芥茶淸下治肝肺風熱眼患頭旋兩額角相牽瞳人連鼻隔皆痛時起紅白花或左右輪病或左右齊病宜此與還睛散間服加味荊黃湯荊芥大黃各五錢牛蒡子甘草各一分每三錢水煎服治肝壅瘀血兩臉上下生如粟米或赤或白不甚疼痛堅硬者白薇丸白薇五錢防風白蒺藜石榴皮羌活各二錢半爲末糊丸梧子大每卄丸白湯下治心氣不寧風熱停留臉中眥頭生瘡流膿粘睛上下不痛仍無翳膜五退散蟬退蛇退醋煮猪蹄退炒荊芥各一分穿山甲川烏粉草各五錢蠶退二錢半爲末每二錢鹽湯下治脾受風毒倒睫拳毛刺痛及上下臉赤或翻出一臉在外及脾受風熱兩臉如硃生瘡或小兒臉中生贅子初如麻仁漸如豆大一方只用蟬退蛇退蠶退烏鷄卵殼男子髮各等分燒存性爲末猪肝煮湯下一錢治內障歸葵湯升麻一錢黃芪酒芩防風羌活各七分半生甘草蔓荊子連翹生地當歸紅葵花人參各四分半柴胡三分水煎服治目中溜火惡日與火光小眥緊急隱澁難開視物昏花迎風有淚古木賊散木耳木賊各等分燒存性爲末每二錢熱米泔下治眼有冷淚
虛則滋腎爲先補陽育神而睛明實
滋陰腎氣丸生地四兩熟地三兩牡丹皮山藥五味子柴胡山茱萸歸尾各五錢澤瀉茯苓各二錢半爲末蜜丸梧子大朱砂爲衣每五七十丸空心鹽湯下此壯水之主以鎭陽光滋陰地黃丸熟地一兩生地一兩半柴胡八錢天門冬甘草枳殼黃連五味子各三錢人參地骨皮各二錢黃芩當歸各五錢爲末蜜丸梧子大每七十丸茶淸下忌辛熱生冷治左腎虛血少神勞眼目昏黑瞳人散大視物昏花或卒然見非常異處偏頭腫悶宜此養血凉血活血驅風散火熟地黃丸生地熟地各五錢川芎赤茯枳殼杏仁黃連半夏麯天麻地骨皮甘草各二錢半黑豆四十五粒爲末蜜丸梧子大每卅丸空心臨臥白湯下治同上兼治小兒疳眼閉合不開內有朦霧生熟地黃丸生地熟地玄參石斛各一兩爲末蜜丸梧子大每五十丸空心茶淸下治血虛眼目昏花地芝丸生地天門冬各四兩枳殼甘菊花各二兩爲末蜜丸梧子大每百丸溫酒茶淸任下治不能遠視能近視或亦妨近視以此除風熱杞苓丸枸杞二兩茯苓四兩當歸兎絲子各一兩靑鹽五錢爲末蜜丸梧子大每七十丸空心熱湯下治腎臟虛耗水不上升眼目昏暗遠視不明漸成內障菊睛丸甘菊花四兩枸杞三兩蓯蓉巴㦸各一兩爲末蜜丸梧子大每五十丸溫酒鹽湯任下治右腎及肝不足眼目昏暗瞻視茫漠黑花冷淚常服補不足强目力補腎丸巴㦸山藥故紙小茴牡丹皮各五錢蓯蓉枸杞各一兩靑鹽二錢半爲末蜜丸梧子大空心鹽湯下五十丸治兩腎虛圓翳或頭旋耳鳴起坐生花視物不眞又方磁石兎絲子各二兩五味子熟地黃枸杞子楮實覆盆子車前子肉蓯蓉石斛各三兩沈香靑鹽各五錢爲末煉蜜爲丸如梧桐子大每服五七十丸空心鹽湯送下治兩腎虛眼昏暗瞳人不分漸成內障明目地黃丸生地熟地各一兩牛膝三兩防風枳殼杏仁各四兩爲末蜜丸梧子大每卅丸空心溫酒鹽湯下治男婦肝膽積熱肝虛目暗膜入水輪漏暗眵淚眼見黑花混睛冷淚翳膜及肝腎俱虛遠年近日暴熱赤眼風毒氣眼兼治乾濕脚氣消中消渴諸風氣等疾駐景丸兎絲子五兩熟地車前子各三兩爲末蜜丸梧子大每五十丸鹽湯下或茯苓菖蒲煎湯下治肝腎俱虛眼常昏暗多見黑花或生翳障迎風有淚或加枸杞子尤妙養肝丸當歸車前子防風白芍蕤仁熟地川芎楮實各等分爲末蜜丸梧子大每七十丸白湯下治肝血不足眼目昏花或生眵淚久視無力補肝散熟地白茯苓家菊花細辛各一錢八分芍藥二錢七分栢子仁防風甘草各九分柴胡三錢六分作二貼水煎溫服治肝腎俱虛黑珠上一點圓翳日中見之差小陰處見之則大羊肝丸黃連末一兩用白羊子肝一具去膜同於砂鍋內硏極爛衆手急丸梧子大每卅丸溫水下忌猪肉冷水治肝熱目赤睛痛視物昏澁兼治遠年近日內外氣障拳毛倒睫一切眼疾一方加甘菊防風薄荷荊芥羌活芎歸活命羊肝丸白羯羊子肝一片新瓦上焙乾熟地一兩半兎絲子車前子決明子地膚子五味子枸杞子茺蔚子靑箱子麥門冬蕤仁澤瀉防風黃芩茯苓杏仁細辛葶藶桂心各一兩爲末蜜丸梧子大每卅丸溫酒下治肝經蘊熱毒氣上攻眼目赤腫多淚昏暗及年久喪明內障諸藥灸火無效者最妙通血丸川芎歸尾防風荊芥各一兩生地赤芍甘草各五錢爲末蜜丸彈子大每一丸嚼爛薄荷荊芥煎湯下治血灌瞳人刺痛無翳障視物不明宜此引血歸肝血旣散而又恐眼生花宜再服還睛散大志丸人蔘茯神蘆薈琥珀蔓荊子各五錢川芎生地熟地茺蔚子蟬退各一兩車前子細辛白蒺藜遠志各七錢半全蝎五枚爲末蜜丸梧子大每五十丸空心粥飮下臨臥菖蒲煎湯下淸心益肝明目退翳定心丸石菖蒲甘菊花枸杞子各五錢辰砂二錢遠志一錢麥門冬一兩爲末蜜丸如梧子大每三十丸熟水下治肝風熱或用力作勞或心氣不寧兩眥努肉攀睛鹽朮散蒼朮四兩米泔浸七日切細入靑鹽一兩同炒黃去鹽木賊二兩童便浸一宿曬爲末每一錢溫米飮下或糝入飮食中服治濕傷脾胃內外障磁砂丸磁石二兩辰砂一兩神麯四兩爲末蜜丸梧子大每五十丸食前米飮下日三服常服益眼力一方有夜明砂夫丹砂之畏磁石猶火之畏水今合而用之丹砂法火入心磁石法水入腎心腎各得其養則目自然明淨蓋目疾多因脾胃有痰飮漬浸於肝久則昏眩神麯倍於二味者用以健脾胃消痰飮極有奇效椒目丸蒼朮二兩椒目炒微汗一兩爲末醋煮米糊丸如梧桐子大每二十丸茶淸送下治久年眼生黑花不愈補陽湯羌活獨活甘草人蔘熟地白朮黃芪各五分柴胡一錢半澤瀉陳皮防風白芍各二分半生地白茯知母當歸各一分半肉桂半分空心水煎服治陰盛陽虛九竅不通靑白翳見大眥及膀胱肝腎經中鬱遏不通於目經云陰盛陽虛當先補其陽後瀉其陰是也每早服補陽湯臨臥服益陰腎氣丸若天色變飮食不調俱不得服育神夜光丸熟地遠志牛膝兎絲子枳殼地骨皮當歸一方有生地枸杞甘菊各等分爲末蜜丸梧子大每五十丸酒下養神益精益智聦心補血不壅燥潤顔色調臟腑常服目光烱然神宇泰定語音淸徹步履輕快就燈永夜不倦還睛丸人參桔梗黃芩熟地防風茺蔚子車前子知母各二兩細辛五味子各二兩半玄參五錢爲末蜜丸梧子大每卄丸空心茶淸下治肝經積熱肺受風邪眼內赤澁生花或黑或紅或白益氣聰明湯人參黃芪甘草各五分芍藥黃栢各一分蔓荊子一分半升麻葛根各三分水煎臨臥熱服近五更再服得腫更妙治飮食勞役脾胃不足內障耳鳴或多年昏暗服此令目無內外翳障及耳無鳴聾之患如煩悶有熱者漸加黃栢盛夏倍之
牛黃丸驚睛復常
牛黃一兩犀角二兩金銀箔各五十片甘草一錢二分爲末蜜丸菉豆大每七丸薄荷煎湯下治小兒肝受驚風兩眼睛通欲觀東邊則見西畔若振掉頭腦則睛方轉柴胡散柴胡黃芩芍藥各五錢甘草一分每三錢水煎服治小兒眼胞患斑瘡熱氣衝透睛疼淚出翳如銀片腫澁難開
兎屎湯斑瘡若失
單兎屎焙爲末每二錢茶淸下卽安須待疹瘡安後服之治疹瘡入眼及昏暗翳障尤妙
墜翳必假神醫
墜翳丸靑羊膽靑魚膽鯉魚膽各七枚熊膽一分牛膽五錢石決明一兩麝香少許爲末麫糊丸梧子大每十丸空心茶淸下花草膏臘月羯羊膽一枚以蜜灌滿入朱砂末少許掛起陰乾用時取一粒入磁器內水化點眼治火眼爛弦風眼痛痒羞明及眼胞皮肉有似膠凝腫如桃李時出熱淚或取少許含化以蜜乃百花之英羊膽乃百草之精故名退翳丸瓜蔞根枳實甘草草決明蔓荊子薄荷各五錢川芎木賊蜜蒙花荊芥穗甘菊花白蒺藜各一兩蛇退蟬退黃連各三錢當歸一兩半川椒七錢半或去蔓荊甘草川椒加生地一兩犀角五錢爲末蜜丸彈子大每細嚼一丸有翳障米飮下昏暗及婦人當歸煎湯下內障有氣者磨木香湯下治一切目疾皆效神醫散眞蛤粉糓精草各一兩爲末每二錢用生猪肝一片三手指大批開糝藥在上捲定以線縛之用濃米泔一碗煮熟爲度取出稍冷細嚼煮肝米泔送下或加石燕檳榔磨刺尤妙忌灸煿毒物治目內翳障及疹瘡後餘毒不散目生翳膜隱澁多淚如小兒疳眼加夜明砂等分治雀目能早視不能晩視方用獖猪肝煮熟和夜明砂作丸服之外取白犬初生時乳汁點眼小犬眼開而人眼亦見
搐鼻也須妙質
搐鼻散雄黃朱砂各二錢細辛五錢腦麝各少許爲末令病人口含水以少許吹入鼻中治風熱腫赤難開貼眼地黃膏生地一合黃連一兩黃栢寒水石各五錢用地黃搗自然汁和成餠子用時襯紙貼眼上治被物撞打及風熱暴赤腫痛目熱淚出等眼竝皆治之以其性凉能逐去熱毒故耳如火燒湯潑再加黃芩山梔大黃等分爲末酒調敷
洗旣多方
五行湯洗暴赤眼及時行腫毒疼痛用黃栢一味爲末以濕紙裹黃泥包煨候泥乾取出每用一彈子大絹包浸水內飯上蒸熟承熱薰洗極效此方有金木水火土製過故名一丸可用二三次洗暴赤眼當歸黃連各一錢赤芍防風各五分杏仁四枚用水半盞入人乳汁少許浸藥蒸過澄淸點洗洗冷眼及傷寒者防風荊芥菊花葉梗薄荷當歸乾姜少許煎湯洗洗冷淚當歸檳榔陳艾荊芥防風菊花木賊五倍子煎湯溫洗洗紅爛眼當歸黃連杏仁銅靑皮硝淨磏各五分爲末每三分用井水小半盞調隔紙洗洗風毒赤腫痒痛眼黃連蔓荊子苦參各五錢五倍子三錢分作四次煎湯澄淸洗熱甚加芩栢風甚加荊防薄荷洗努肉侵睛歸尾黃連荊芥防風朴硝鵬砂薄荷煎湯溫洗翳加木賊痛加乳香蟲痒加生姜洗眼睛突出用新汲水沃眼中頻洗換水其眼自入仍以麥門冬桑白皮山梔子水煎通口服之
點豈無術
春雪膏於春天雪凍時取淨朴硝三四斤爲末用黃連防風赤芍歸尾各五錢牙皂三片各剉碎與硝拌和入雪三四斤同拌勻爲水過一宿絹濾去渣以瓦盆盛於露天受霜露之氣次早結成砂子却用盆一箇以紙觔鋪盆底內用皮紙盛砂於盆內紙觔上使砂中水氣盡滲於紙內候砂乾爽以磁器收貯封固如用每硝砂一兩入鵬砂五錢片腦一錢或三錢硏細點眼有翳加蕤仁五錢治眼赤翳障羞明但點愈卽止不可常點令眼皮軟縮倒睫拳毛治努肉瘀突用鵬砂一錢片腦半分或一分爲末以燈心蘸點其上治風眼淚流不止用綠甘石烏賊骨各等分爲末入片腦少許點目井口其淚卽止一方用白爐甘石八錢片腦二分半爲末點眼或用少許以白湯泡化時時洗之治一切眼疾光明丹白爐甘一兩辰砂一錢鵬砂二錢輕粉五分片腦三分多至五分麝香一分如赤眼腫痛加乳沒各五分內外翳障加珍珠五分膽礬熊膽各二分爛弦風眼加銅靑黃丹各五分爲極細末別放臨時加減和勻再硏一二日磁器收貯密封口不可泄氣諸般眼疾足太陰脾經足厥陰肝經足少陽膽經足太陽膀胱經中行督脈
_胸腹圖
_脊背圖
手膊臂外內歌
手膊臂外上手明中手少陽下太陽手膊臂內上中下手太厥少分三行
耳聾桂香芎芷可淸神以宣風
桂香散辣桂川芎當歸細辛菖蒲木香木通白蒺藜麻黃甘草各二分半南星白芷各四分紫蘇一分葱二莖水煎服治風虛耳聾芎芷散白芷菖蒲蒼朮陳皮細辛厚朴半夏甘草木通紫蘇辣桂各二分半川芎二分姜葱煎服治風入耳虛鳴淸神散殭蠶菊花各一兩荊芥羌活木通川芎香附防風菖蒲甘草各三錢爲末每三錢食後臨臥茶淸下治風氣壅上頭目不淸耳常重聽
虛聾磁石骨脂能益腎以通鬱
磁石羊腎丸磁石三兩煆再用葱白木通各三兩同水煮一日夜取淨末二兩川芎白朮川椒棗肉防風茯苓細辛山藥遠志川烏木香當歸鹿茸兎絲子黃芪各一兩肉桂六錢半熟地二兩菖蒲一兩半爲末用羊腰子兩對去皮膜酒煮爛和酒糊丸梧子大每五十丸空心溫酒鹽湯任下治諸般耳聾補虛開竅行鬱散風去濕磁石湯磁石五味子杜冲白朮白石英各二錢黃芪茯苓各一錢水煎服治腎虛耳聾面黑飢不欲食腰脇背痛補骨脂丸熟地當歸川芎辣桂兎絲子川椒故紙白蒺藜葫蘆芭杜冲白芷菖蒲各二錢半磁石一錢二分半爲末蜜丸梧子大每五十丸葱白溫酒下治勞損耳聾益腎散磁石巴㦸沈香菖蒲川椒各一兩爲末每二錢用猪腎一枚細切和以葱鹽幷藥用濕紙十重包裹煨令熟空心細嚼酒下治腎虛耳聾
柴胡犀角消耳核膿流
柴胡聦耳湯連翹四錢柴胡三錢甘草當歸人蔘各一錢生姜三片水二盞煎至一盞去渣入水蛭五分䖟蟲三枚麝香少許煎二沸食遠服治耳中乾結耳鳴而聾犀角飮子犀角菖蒲木通玄參赤芍赤小豆甘菊各五分甘草二分半姜煎溫服治風熱上壅兩耳聾閉外內腫痛膿水流出如左甚加蔓荊子生地右甚加桑白皮麥門冬
鼠粘子湯止耳痛血出
昆布蘇木黃連蒲黃草龍膽各二分鼠粘子連翹生地歸尾黃芩生甘草灸甘草各三分黃芪柴胡各四分桔梗一錢半桃仁三箇紅花少許水煎服忌寒凉利大便治耳痛生瘡
鼻病禦寒通氣防烏天南
禦寒湯黃連黃栢降火羌活各二分黃芪一錢人參五分補肺甘草欵冬花佛耳草消痰白芷防風各二分陳皮升麻各五分蒼朮七分通寒氣之壅塞水煎熱服治寒傷皮毛鼻塞咳嗽上氣喘急通氣湯羌活獨活蒼朮防風升麻葛根各六分白芷甘草川椒各二分冬月加麻黃二分姜棗葱白煎服忌冷物風寒治鼻塞不聞香臭防風散防風五分黃芩人參甘草川芎麥門冬各二分爲末食後沸湯調服治鼻淵腦熱滲下濁涕不止川烏散防風白附子川烏甘草節川芎白芷細辛乾姜菖蒲茯苓各等分爲末每三錢葱湯下單南星飮南星爲末每二錢用棗七枚甘草少許同煎食後服三四服後其硬物自出腦氣流轉濁涕自收外用蓽撥餠治風邪入腦宿冷不消鼻內結物窒塞腦氣遂流濁髓澄茄丸蓽澄茄五錢薄荷三錢荊芥穗一錢半爲末蜜丸芡實大每一丸噙化津嚥下或薄荷煎湯磨服治大人小兒鼻塞不通芷荑散白芷一兩辛荑五錢蒼耳子三錢半薄荷五分爲末每二錢葱茶淸調服治鼻流濁涕不止
鼻病外治通草細辛香蓽
通草丸通草細辛附子各等分蜜丸綿裹塞鼻中治鼻齆有息肉不聞香臭細辛膏黑附子川椒川芎細辛吳萸乾姜各一錢半桂心三錢半皂角二錢俱用醋浸一宿取出以猪油二兩同煎附子色黃爲度綿蘸膏塞鼻中治鼻寒腦流淸涕蓽撥餠蓽撥香附大蒜杵作餠紗襯炙熱貼𩕄門上用熨斗火熨透其涕自止
硫粉消酒齄之紅
硫粉散生硫黃輕粉各一錢杏仁五分爲末用餠藥調臨臥時塗次早洗去兼治婦人鼻上黑粉刺
瓜礬去鼻痔之疾
瓜礬散瓜蒂四錢甘遂一錢白礬枯螺殼煆草烏尖各五分爲末用眞麻油調令軟硬得所旋丸如鼻孔大每日一次以藥入鼻內令達痔肉上其痔化爲水肉皆爛下卽愈
口舌之本五福琥犀黑參丸
五福化毒丹玄參桔梗各三兩茯苓二兩半人參牙硝靑黛各一兩甘草七錢半麝香一分爲末蜜丸芡實大金銀箔各四十片爲衣每一丸或半丸小兒一丸分作四服俱薄荷煎湯化下治積熱驚惕狂譫煩渴頰赤咽乾脣口腫破生瘡夜臥不寧頭面遍體多生瘡癤及小兒驚風痰熱潮搐等證如大人口臭及小兒瘡疹上攻口齒涎血臭氣用生地自然汁化一丸以鷄翎刷口內熱疳黃瘦雀目者陳粟米泔下食後臨臥服琥珀犀角膏琥珀犀角辰砂各一錢茯神人參酸棗仁各二錢片腦一字各別爲極細末秤淨和勻用煉蜜搜成膏子以瓦礶收貯密封俟其疾作每取一彈子大以麥門冬濃煎湯化下一日五服治咽喉口舌生瘡菌其效如神黑參丸玄參天門冬麥門冬各等分爲末蜜丸彈子大每一丸綿裹噙化津液下治口舌生瘡經久不愈
口舌之標四般氷蘖薄荷蜜
氷蘗丸黃栢薄荷鵬砂各等分氷片減半爲末蜜丸彈子大每噙化一丸治口舌生瘡薄荷蜜白蜜薄荷自然汁等分先以生姜蘸水揩淨然後敷之治舌上生瘡或胎乾澁語言不眞薄荷煎薄荷二兩半川芎二錢甘草砂仁各二錢半片腦五分各別爲末和勻蜜調成膏任意嚼嚥一方去片加桔梗治口舌生瘡咽喉腫痛痰涎壅塞
霜鹽舌腫漸消
古霜鹽散百草霜靑鹽各等分爲末井水調塗舌上治舌忽腫硬塞悶
瀉白口瘡難立
瀉白湯橘皮竹茄黃芩山梔黃柏各五分芒硝茯苓各一錢生地三錢姜棗煎服治大腸實熱腹脹不通挾臍痛食不化喘不能久立口舌生瘡一方有白朮桂心
脣腫瀉胃薏苡湯
瀉胃湯大黃二錢半葛根一錢桔梗枳殼前胡杏仁各五分姜煎服治胃氣實熱脣口乾裂便秘煩渴睡流口涎薏苡湯薏苡仁防己赤小豆甘草姜煎服治風熱在脾脣口瞤動或結核或爲浮腫
脣蠒治標黃栢蜜
黃栢散黃栢二兩五倍子蜜陀僧各二錢甘草二分爲末水調塗黃栢上灸乾再塗藥盡爲度然後將栢作薄片貼蠒脣上含口治口瘡
舌膏莫去信方言齒汚必漱銘儒室
擦牙方荊芥薄荷細辛胡桐淚等分麝香少許爲末擦牙熱牙怕冷水加牙硝姜黃內服敗毒散冷牙怕熱水加乾姜川椒內服黑錫丹不怕冷熱乃風牙加白蒺藜皂角殭蠺蜂房草烏毒痰加南星皂角蟲牙加雄黃石羔蘆薈白膠香塞蛀孔中氣鬱加香附龍膽草腎虛加靑鹽羊脛骨痛加乳沒瘀血加五靈脂血竭當歸龍膽散麻黃升麻黃連龍膽草草豆蔲各一錢白芷羊脛骨灰歸尾生地各五分爲末先用溫水漱口擦之妙或煎服亦可治寒熱相停口齒痛不可忍白芷湯麻黃草豆蔲各一錢半吳萸升麻黃芪白芷各四錢羌活八分當歸熟地各五分藁本三分桂枝二分半爲末先用溫水漱淨以藥擦之或水煎服亦可治大寒犯腦牙齒疼痛謝傳笑去散乳香沒藥雄黃胡椒烏藥兩頭尖各等分爲末擦牙患處初時甚痛良久吐出涎來卽愈靑白散靑鹽二兩白鹽四兩用川椒四兩煎汁拌炒二鹽爲末擦一切牙疼及漱水洗目尤妙一方去川椒用槐枝煎濃汁炒二鹽爲末擦牙甚者更以五倍子煎湯漱之治食甘過多牙疼香鹽散香附三兩靑鹽五錢爲末擦牙去風熱治蟲牙及腎虛宣露一切齒疾單蒺藜散一味生爲末擦牙或煎水入鹽一捻帶熱時時漱之久則大效治風虛牙齒疼痛齦腫動搖常用擦漱大能固齒治腎虛胃熱牙疼方用羊脛骨燒灰存性四兩石羔五兩升麻生地黃各五錢黃連一錢胡桐淚三錢龍膽草少許爲末擦牙以水漱去治風蟲牙疼方用芫花浮小麥細辛花椒蜂房靑鹽各一錢用水煎濃汁漱牙良久吐去勿嚥治飮酒過牙疼方臨臥以井水頻頻含之且漱或用百藥煎泡湯俟冷含嚥或用砂仁嚼敷亦好延平方槐枝柳枝桃枝榔機草地楊梅各一把剉碎注水一鍋熬至半鍋去渣入鹽一斤煎至水乾取鹽入細辛楊梅皮荊芥各五錢黃連石羔各三錢當歸鵬砂白芷龍骨各二錢川烏一錢半紫荊皮六錢共爲末磁罐收貯每用二兩入燒枯糯米一兩硏勻逐日擦牙或嚥又可防喉風烏鬚固齒補腎方川芎當歸熟地芍藥香附荊芥枸杞靑鹽牛膝各三兩爲末用糯米飯一升半拌勻陰乾竹筒固濟置桑柴火中燒存性爲末鉛盒收貯每早擦牙二次藥與水嚥下令牙不疼不落妙又方用旱蓮根一斤酒洗用靑鹽四兩淹三宿鍋內炒存性炒時將原汁旋傾入炒爲末每早用一錢擦牙嚥之消齒壅法生地黃搗汁一鐘以牙皂數片火上灸熱淬地黃汁內再灸令汁盡爲度曬爲末敷之卽縮又有牙齒日長漸脹開口難爲飮食者單白朮煎湯灌漱卽愈刼痛方樟腦一錢氷片三分用蟾酥調勻以簪頭挑入痛處卽愈溺白散用婦人溺桶中白垢五錢火煆白礬枯過白霜梅存性各二錢爲末先用韭根陳艾煎濃汁以鷄翎蘸熱汁刷去腐肉洗見鮮血然後敷藥日三次爛至喉者以小竹管吹入治走馬疳瘡雖遍口齒落脣穿者亦效忌油膩鷄魚但山根發紅點者難治一方用溺垢一錢銅綠三分麝香一分半爲末敷之亦好取牙不犯手方風化石灰白山査根各五錢玉簪花南星各三錢蓽撥二錢蟾酥五分爲末每取少許於患處點三次其牙自落取蟲法蟾酥五分牡丹皮二錢黃荊子皂角各三錢麝香二分爲末用龜尿一鐘蝸牛四十九枚同搗成餠用紙包印頰上閉口一時開口看有蟲卽挑去
客寒羌附溫風起而冷齒易安
羌活黑附湯麻黃黑附子殭蠺黃栢各三分羌活蒼朮各五分防風甘草升麻白芷各二分黃芪一錢食後水煎服治冬月大寒犯腦令人腦痛齒亦痛溫風散當歸川芎細辛白芷蓽撥藁本蜂房各等分水煎服仍含漱治風冷齒痛
神功蘭藿玉池潤而風牙自逸
神功丸蘭葉藿香當歸木香升麻各一錢生地甘草各三錢黃連砂仁各五錢爲末蒸餠丸菉豆大每百丸或二百丸食遠白湯下治多食肉人口臭不可近及牙齒疳蝕齦肉將脫牙落血出不止兼治血痢血崩下血麻木血氣上衝妄聞妄見者皆效玉池散地骨皮白芷細辛防風升麻川芎當歸槐花藁本甘草各等分水煎服痛甚加生姜黑豆煎湯熱漱冷吐或爲末擦牙亦妙治風蛀牙疼腫痒動搖牙齦潰爛宣露口氣一方去地皮加獨活治牙流血膿變骨槽風及骨已出者尤宜
痛風麻赤甜瓜幷四妙白虎黑虎捉虎而飛步若仙
痛風丸南星蒼朮黃柏各二兩川芎神麯各一兩白芷桃仁各五錢葳靈仙羌活桂枝各三錢紅花一錢半防己草龍膽各四錢麯糊丸梧子大每百丸空心白湯下治上中下疼痛麻黃赤芍湯麻黃赤芍各一錢防風荊芥羌活獨活白芷蒼朮葳靈仙片芩枳實桔梗葛根川芎各五分甘草歸尾升麻各三分下焦加酒柏婦人加酒炒紅花腫多加檳榔澤瀉痛加乳沒瘀血加桃仁大黃水煎服治濕熱流注肢節腫痛甜瓜子丸甜瓜子炒二兩木瓜一兩半葳靈仙一兩川烏五錢爲末酒糊丸梧子大每卅丸酒下治風汗出忌熱及相反藥上下皆同治風濕相搏腰脚疼痛四妙散葳靈仙酒蒸五錢羊角灰三錢蒼朮一錢半白芥子一錢爲末每一錢姜湯下治痛風走注捉虎丸麝香二錢半京墨煆一錢半乳香沒藥當歸各七錢半白膠香草烏地龍木鱉子五靈脂一兩半糯米糊丸芡實大每一丸酒化下治一切痛風走注手足癱瘓麻木不仁白虎歷節等證如遠年近日寒濕脚氣臨發時空心服取脚面黑汗出爲效乳香黑虎丹草烏蒼朮生姜各一斤連鬚葱半斤同搗勻盦春五夏三秋七冬十日每日拌一次曬乾入五靈脂乳香沒藥各五錢穿山甲二兩自然銅一兩爲末醋糊丸梧子大每卅丸空心熱酒下間日服尤妙婦人血海虛冷肚腹疼痛臨臥醋湯下止服卅丸不可過多忌生冷物但覺麻木爲效孕婦勿朲治男婦虛冷血氣衰敗筋骨寒冷及外感風濕傳於經絡手足麻木腰腿疼痛久則偏枯癱瘓口眼蝸斜及諸中風不能行者竝宜龍虎丹草烏蒼朮白芷各一兩用童便姜葱汁拌盦熱入乳沒各三錢當歸牛膝各一錢爲末酒糊丸彈子大每一丸酒化下治痛風走注或麻木不遂或半身痛神仙飛步丹草烏四兩不去皮尖蒼朮半斤川芎白芷各一兩爲末用生姜連鬚葱各四兩和前藥搗爛以磁器築藥於內令實紙封甁口勿令泄氣春三夏二秋五冬七日取出曬或焙乾與姜葱同爲末醋糊爲丸如梧桐子大每服十五丸空心溫酒茶任下忌發熱物孕婦勿服治男子諸風濕痺癱瘓等證古龍虎丹蒼朮半斤用生姜十二兩搗汁或入童便同拌成餠草烏四兩或半斤用生葱四兩搗汁拌成餠俱攤壁上陰乾脚疾加黃柏半斤爲末麫糊丸梧子大治一切痰火癱瘓痛風咳喘脹滿用酒下五十丸卽吐如欲下行用姜湯下吐下後俱宜姜湯和胃又蒼朮燒灰草烏爲末各等分每二錢熱酒調服溫覆可發痛風破傷風汗又草烏一兩豆腐煮過爲末每二分體盛者三五分酒調服之發汗死去一時久忌風密室中睡甦服姜湯解之痛風卽愈或加蝴蜂窠燒存性一兩生川烏五錢爲末每三分或五分諸風通用冷風濕氣姜湯下麻木麻痺葱煎湯下四肢痛風酒下古烏龍丹川烏五靈脂各五兩爲末入腦麝硏勻水丸梧子大每一丸先以生姜汁硏化次煖酒調空心日二服治癱瘓風手足嚲曳口眼喎斜語言蹇澁步履不能
血風犀角麝香與烏頭趂痛應痛定痛而活絡不屈
血風丸秦艽羌活防風白芷川芎當歸地黃白芍白朮白茯半夏黃芪各等分爲末蜜丸梧子大每五十丸空心酒下或水煎服亦可兼治産後血風筋攣痿弱無力犀角湯犀角玄參各一錢連翹柴胡各六分升麻木通各八分沈香射干甘草各五分芒硝麥門冬各四分水煎服治結陽肢腫便閉麝香丸川芎三枚全蝎卄一枚地龍五條黑豆二錢半俱生用麝香半字爲末糯米糊丸菉豆大每七丸甚者十丸夜臥令膈空溫酒下微出冷汗便瘥治痛風走注痒如蟲嚙烏頭湯川烏一枚用蜜二盞煎至一盞二分麻黃芍藥黃芪各二錢甘草一錢先用水四盞煎至二盞去渣入前蜜和煎至一盞六分作二次溫服治歷節疼痛不可屈伸趂痛散牛膝當歸官桂白朮黃芪獨活生姜各五分韭白一錢二分半水煎食遠服或加桑寄生尤妙治産後走動氣血升降失常留滯關節筋脈引急遍身疼痛甚則腰背不能俛仰手足不能屈伸兼治男子痛風活血應痛丸蒼朮六兩草烏二兩金毛狗脊四兩香附七兩陳皮五兩沒藥葳靈仙各一兩爲末酒糊丸梧子大每十五丸至卄丸溫酒下忌桃李雀鴿諸血治風濕入腎血脈凝滯遍身麻木上攻頭面虛腫耳鳴項强背急下注腰腿重痛脚膝拘攣及痢久不止痢後皷搥風證常服活血氣壯筋骨定痛散蒼耳子骨碎補自然銅血竭白附子赤芍當歸肉桂白芷沒藥防風牛膝各三兩五加皮天麻檳榔羌活各二兩虎脛骨龜板各二兩爲末每二錢溫酒調服治風毒邪氣承虛攻注皮膚骨髓之間與血氣相搏痛無常處遊走不定晝靜夜甚不得睡臥筋脈拘急不得屈伸活絡丹川烏草烏乳香沒藥地龍南星各六兩爲末酒糊丸梧子大每卄丸空心冷酒荊芥煎湯任下治諸風濕獨留滯經絡注於脚間筋脈拘攣腰腿沈重腹脇膨脹不思飮食一切痛風走注或脚筋弔痛上衝心腹及男子元臟氣虛婦人脾血久冷加減虎骨散虎脛骨三兩沒藥五錢爲末每二錢溫酒調服治白虎歷節諸風骨節疼痛晝夜不可忍者虎骨散虎骨四錢芍藥一兩六錢生地八兩以淸酒一升浸曝乾復入酒中取酒盡爲度搗末每二錢酒調日三服治骨髓中酸疼一方無生地有乳香二錢潛行散黃栢一味好酒浸曬乾爲末每一錢煎四物湯調服治血虛陰火痛風及腰半已下濕熱注痛多服取效古半硝丸半夏二兩風化硝一兩爲末生姜自然汁打糊丸梧子大每五十丸姜湯下治痰飮流注疼痛一方加茯苓一兩枳殼五錢治中脘停伏痰飮以致臂痛不能擧左右時復轉移
濟生防風茯苓五痺俱蠲
濟生防風湯當歸赤茯獨活赤芍黃芩秦艽各五分甘草桂心杏仁各二分半防風一錢姜煎溫服治血痺肌痺皮痺濟生茯苓湯半夏赤茯陳皮各一錢甘草桔梗枳實各五分姜煎溫服治停蓄支飮及筋痺脈痺川芎茯苓湯赤茯桑白皮防風官桂川芎麻黃芍藥當歸甘草各五分棗煎溫服如欲汗以粥助之治着痺留住不去四肢麻木拘攣浮腫宣明升麻湯升麻一錢半茯神人參防風犀角羚羊角羌活官桂各二分半姜煎入竹瀝少許調服治熱痺兼治諸風蠲痺湯當歸赤芍黃芪防風姜黃羌活各一錢半甘草五分姜棗煎溫服治手足冷痺腰腿沈重及身體煩疼背項拘急川附丸川烏附子官桂川椒菖蒲甘草各一兩骨碎補天麻白朮各五錢爲末蜜丸梧子大每卅丸食前溫酒下日三服治氣痺續斷丸當歸續斷萆薢天麻防風附子各一兩川芎七錢半乳香沒藥各五錢爲末蜜丸梧子大每四十丸溫酒米飮任下治風濕留注四肢浮腫肌肉麻痺
導氣天麻黃芪三妙可必
導氣湯黃芪二錢甘草一錢半靑皮一錢升麻柴胡歸尾澤瀉陳皮各五分五味子卄粒紅花少許水煎溫服乃淸燥湯加減治兩腿麻木行濕流氣散蒼朮羌活防風川烏各一兩薏苡仁二兩白茯苓一兩半爲末每二錢溫酒或葱湯下治風寒濕氣痺證身如板夾麻木不仁或手足酸軟天麻黃芪湯天麻白芍神麯羌活茯苓各三分人參黃連各四分當歸五分黃芪甘草升麻乾葛黃栢蒼朮各六分澤瀉七分柴胡九分水煎溫服治手足麻木兼有風證三妙丸蒼朮六兩黃栢四兩牛膝二兩爲末酒糊爲丸如梧桐子大每服七十丸至一百丸空心姜湯或鹽湯送下治三陰血虛足心如火熱漸烘腰胯及濕熱麻痺疼痛痿軟等證皆效一方加當歸防己虎脛骨龜板各一兩名加味三妙丸血虛加血藥氣虛加氣藥
九蒸單𦻎薟丸服之良
端午七夕重陽日收採洗去土摘其葉曬乾鋪入甑中用好酒和蜜層層勻洒蒸之復曬曬之復蒸如此者九次爲末蜜丸梧子大每四十丸空心酒下治中風口眼喎斜時吐痰涎語言蹇澁四肢緩弱骨節疼痛腰膝無力又能行大腸氣及諸風痺
千金單萆麻湯擦之吉
秋夏用葉春冬用子一二十斤入甑內置大鍋上蒸半熟取起先將綿布數尺雙摺浸入蒸湯內取出承熱敷患處却將前藥熱鋪布上一層候溫再換熱藥一層如此蒸換必以患者汗出爲度重者蒸五次輕者蒸三次卽愈內服疎風活血之劑專治風濕癱瘓手足不仁半身不遂周身麻木酸疼口眼喎斜皆效擦痺法萆麻子三兩活地龍七條甘草甘遂各一兩麝香一錢搗爛於磁器內築實勿泄氣臨用先將姜葱各一兩搗爛包患處次用姜汁化此藥一鷄子黃大擦半時久一日三次二三年者效婦人尤神
遊風飜看紫浮萍
單浮萍丸用紫背浮萍攤於竹篩內下著水曬乾爲末蜜丸彈子大每一丸用黑豆淋酒化下治一切風疾癮疹紫癜白癜痛痒頑麻兼治脚氣打撲傷損渾身麻痺單蒼耳丸端午日取蒼耳草葉洗淨曬乾爲末蜜丸梧子大每十丸日三次酒下治諸風及諸風瘡癮疹紫癜白癜最消食積若身體有風處或爲麻豆粒者此爲風毒出也急用鍼刺令黃水出盡乃已古苦皂丸苦參末一斤用皂莢二斤以水一升浸揉取濃汁去渣熬成膏和丸梧子大每卅丸荊芥薄荷酒下或只用酒調下治肺風皮膚瘙痒或生癮癬及遍身風熱細疹痛痒連胸頭臍腹及近陰處皆然涎痰亦多夜多不睡
斑疹細搗胡麻蝨
胡麻散胡麻一兩二錢荊芥苦參各八錢何首烏一兩甘草葳靈仙各一錢爲末每二錢薄荷煎湯或茶酒蜜湯下服藥後頻頻浴身得汗出立效治脾肺風毒攻衝遍身搔痒或生瘡疥癮疹侵淫不愈及面上遊風或如蟲行紫白癜風頑麻或腎臟風攻注脚膝生瘡等證調中疎邪湯蒼朮一錢半陳皮砂仁藿香芍藥甘草桔梗半夏白芷羌活枳殼各一錢川芎麻黃桂枝各五分姜煎溫服治內傷外感而發陰斑土朱散土朱靑黛各二錢滑石荊芥各一錢爲末蜜水調搽服之亦可治丹毒浮萍湯乾浮萍四兩漢防己五錢濃煎熱湯先蒸後洗治赤白癜風一切斑疹疥癬神效治面鼻生紫赤刺癮疹方硫黃白礬等分黃丹少許爲末津液調敷臨臥再敷又方黃丹二錢碙砂五分巴豆十枚餠藥一錢半爲末同入罐中以水酒和勻慢火熬三四沸取出入石灰三錢和勻用鵝毛蘸藥搽紅處日一次纔見微腫便洗去鼻上贅肉雀斑粉刺皆效治面生雀子斑方霜梅肉櫻桃枝猪牙皂角紫背浮萍各等分爲末如常洗面其斑自去治汗斑方牙皂雄黃半夏川椒蓽澄茄白附子各等分硫黃信石各少許爲末醋調絹擦或用水粉硫黃等分生姜汁調擦三次效
噫處方同類相求用藥惟天陰騭
傷寒古法特詳暴寒亦腎所屬外則先入皮毛內則直凝胃腹
常用衝寒散香附陳皮草菓各一兩半砂仁白姜肉豆蔲各七錢藿香白茯木通吳茰各三錢夏月去吳茰加扁豆換赤茯爲末每一匙溫酒姜湯米飮任下治感寒腹痛作泄或無泄而飮食少胃弱怕吃肥膩等證
諸咳因風寒華蓋三奇或薰
諸咳丸陳皮百藥煎枳殼半夏麯訶子知母各等分姜汁入蜜爲丸白湯下諸咳通用傷風咳甚發表後以此斷根尤妙華蓋散蘇子赤茯苓陳皮桑白皮麻黃杏仁各一錢甘草五分水煎溫服治肺感風邪咳嗽上氣胸膈煩滿項背拘急頭目昏眩鼻塞聲重痰氣不利加減三奇湯桔梗陳皮靑皮人參紫蘇桑白皮甘草各五分半夏七分杏仁三分五味子四分姜煎治咳喘胸滿單生姜丸一味焙乾爲末糯米糊丸芥子大每卅丸空心米飮下治寒嗽薰藥佛耳草疑冬花各一錢半鵝管石雄黃各二分半爲末用熟艾鋪紙上以前藥分作二貼卷作筒子燒煙吸入口中以溫茶常呷一二口每一筒作三四夜吸嗽止卽住治風入肺久嗽不止
久咳多熱鬱芩半百花可掬
古芩半丸黃芩半夏各一兩爲末姜汁糊丸梧子大每七十丸姜湯下治熱嗽生痰古百花膏百合欵冬花各等分爲末蜜丸龍眼大每一丸食後臨臥細嚼姜湯下噙化尤佳治喘咳不己或痰有血若虛弱人宜服之加味百花膏紫菀欵冬花各一兩百部五錢爲末每三錢姜三片烏梅一箇煎湯調食後臨臥各一服或蜜丸服亦好治久嗽不愈葶藶散葶藶瓜蔞仁薏苡仁桑白皮升麻葛根桔梗各一錢甘草五分姜煎溫服治過食煎炒及酒以致喘急不得臥及肺癰等證
食嗽知貝礬芨兮訶黎蜂殭解勞蒸
古二母散知母貝母各一兩巴霜十粒爲末每服一字姜三片臨臥細嚼白湯下便合口睡其嗽卽定自胸膈必利下寒痰粥補之治遠年近日諸般咳嗽兼治痰症加味二母丸知母貝母用巴豆同炒黃色去巴入白礬白芨各等分爲末姜汁和蜜爲丸含化或加麥門冬陳皮阿膠等分亦好治久嗽勞嗽食積嗽訶黎丸訶子皮五錢海石瓜蔞仁靑黛杏仁貝母便製香附各二錢半爲末姜汁和蜜爲丸含化徐徐嚥下治肺脹喘滿氣急身重及勞嗽乾咳無痰等證蜂殭丸茜根殭蠶海粉瓜蔞仁杏仁蜂房神麯各等分爲末姜汁竹瀝爲丸含化治酒痰嗽積久如膠及牙宣腫痛
痰嗽橘甘瓜連兮團參橘姜醫氣促
古橘甘散橘皮去白四兩甘草灸一兩爲末每服二錢白湯調下治痰嗽極有效驗瓜連丸瓜蔞仁杏仁黃連各等分爲末竹瀝韭汁爲丸如梧桐子大每服三五十丸紫蘇煎湯送下治傷酒痰嗽喘急半瓜丸半夏瓜蔞仁各五兩貝母桔梗各二兩枳殼一兩半知母一兩爲末生姜汁浸蒸餅糊丸如梧桐子大每服三五十丸姜湯下治痰嗽團參飮子人參半夏紫菀阿膠百合款冬險證
霍亂回生加味半硫袪冷痰
回生散陳皮藿香各五錢水煎溫服治霍亂吐瀉但一點胃氣存者服之回生加味半硫丸硫黃一兩入猪臟內縛定以米泔童便水酒每一碗煮乾一半取出洗淨曬乾入半夏人參白茯各一兩石羔一分爲末姜汁浸蒸餅丸梧子大每五十丸至百丸空心米湯下治憂思過度脾肺氣閉結聚痰飮留滯腸胃吐利交作四肢厥冷頭目眩暈或復發熱九君子湯陳皮半夏麥門冬白茯白朮各二錢人參小麥甘草各五分烏梅一介姜煎溫服治霍亂已愈煩熱多渴有痰小便不利
吐利交作正料紅丸消食蓄
紅丸子莪朮三稜各二兩醋煮靑皮陳皮五兩乾姜胡椒二兩阿魏一分爲末陳米粉糊丸梧子大礬紅爲衣每百丸生姜甘草煎湯下治脾胃虛冷飮食失節聚留腸胃或因飮食不調衝冒寒濕吐利竝作心腹絞痛
筋轉難當木茰加以炒鹽
木茰散吳茰五錢木瓜一錢食鹽五錢同炒焦先用瓦甁炆水百沸却入前藥煎服治霍亂吐瀉或因飮冷或胃寒失飢或大怒或承舟車傷動胃氣令人上吐下瀉不止頭旋眼花手足轉筋四肢逆冷者最效一方用枯礬爲末每一錢百沸湯點服亦好
渴不能藥椒豆必須冷服
古椒豆散胡椒菉豆各四十九粒硏爛水煎服如渴甚新汲水調服治霍亂吐瀉而不能服藥者效
刼九般心痛
九痛丸附子三兩巴豆人參乾姜吳茰各一兩狼毒二錢半爲末蜜丸梧子大每三丸空心溫酒下治九種心痛及中惡脹痛口不能言連年積冷流在心胸腫痛上氣落馬墜車等疾通靈散蒲黃五靈脂各一兩木通赤芍各五錢每四錢水煎臨熟入鹽少許通口服治九種心痛散痛丸陳茶一兩乳香五錢爲末臘月兎血丸芡實大每一丸淡醋湯下治心氣痛不可忍靈檳散五靈脂檳榔等分爲末每三錢菖蒲煎湯下隔夜先將猪肉鹽醬煮熟令患人細嚼吐出勿呑却將前藥空心服之治心脾蟲痛此方用肉味引蟲頭向上用藥殺蟲也
燒一種脾疼
燒脾散乾姜草菓厚朴砂仁神麯麥芽陳皮良姜甘草各等分爲末每三錢淡鹽湯點服治飮食生冷停留中焦心脾冷痛
心腹㽲痛玄椒散後香良
古二胡散玄胡索胡椒各等分爲末每二錢酒調服二炒香良散香附良姜各等分各炒爲末每二錢入鹽少許米飮調服若同炒則不效二方俱治心腹㽲痛
心脾刺痛烏沈湯加神麯
四味烏沈湯烏藥香附砂仁沈香等分姜煎服治心脾刺痛烏藥沈香湯烏藥一兩沈香五錢人參三分甘草四分爲末每五分入鹽少許姜煎服或加香附砂仁陳皮半夏或加枳殼神麯麥芽莪朮靑皮木香隨宜加入治一切氣除一切冷調中補五臟益精壯陽暖腰膝治嘔瀉療癥癖疼痛風水毒腫冷風麻痺及中惡心腹痛蠱毒鬼氣宿食不消天行瘴疫膀腎冷氣攻衝背膂俛仰不利及婦人血氣攻心胃腹撮痛
寒痛草蔲抽刀熱則連附莎芎
草蔲丸草豆蔲一錢四分澤瀉小便數者減之麥芽各一錢半半夏一錢吳茰益智仁陳皮殭蠶人參黃芪各八分桃仁七枚生甘草灸甘草各三分當歸靑皮神麯姜黃柴胡各四分爲末蒸餅丸梧子大每卅丸白湯下食遠斟酌多少用之治客寒犯胃作痛得熱卽止熱痛亦可暫服小草丸小草桂心川椒乾姜細辛各三兩附子二分爲末蜜丸梧子大每三丸米飮下忌葷膩生冷治胸痺心痛逆氣膈中飮食不下抽刀散白姜五兩用巴霜一錢同炒赤去巴菖蒲五兩半生半炒良姜五兩用斑猫卄五枚同炒黑去猫糯米六兩一分炒黃爲末每二錢空心溫酒下昔一人醉臥星夜天明脾疼攻刺百藥罔效後服之頓愈乃知風露入脾故用二姜菖蒲散邪巴豆斑猫借氣伐根繼以養脾之劑調之更不復作連附六一湯黃連六錢附子一錢姜棗煎熱服治胃脘痛甚諸藥不效者熱因熱用也莎芎散香附川芎各一兩黃連山梔各五錢木香乾生姜各三錢檳榔酒黃芩芒硝各二錢爲末每二錢用姜汁同滾白湯調痛時呷下治曾服香燥熱藥以致病根深固者宜用
實痛煮黃藁蒼虛則歸朮二六
煮黃丸雄黃一兩巴豆五錢白麫二兩硏勻水丸梧子大取十二丸用漿水煮熟漉入冷漿水內沈冷每一時冷漿水下一丸一日盡十二丸如得利不可再服宜古藁蒼以去餘邪治大實心痛古藁蒼湯藁本五錢蒼朮一兩水煎服服煮黃丸後宜此斷根治大實心痛及心頭迭痛者亦好古歸朮散當歸八兩白朮一兩爲末每二錢沸湯點服治心脾疼痛二六丸白朮五錢白芍砂仁半夏當歸各二錢桃仁黃連神麯陳皮各二錢吳茰一錢半人參甘草各一錢爲末蒸餅爲丸服治氣血俱虛挾食積痰火心痛
痰火梔姜海石白螺必煆成灰
梔姜飮山梔仁十五枚炒焦水一盞煎至六分入生姜自然汁三匙令辣再煎少沸熱飮或入川芎一錢尤妙治胃熱作痛如用此及刼痛藥不止者湏用玄明粉一錢服之立效梔茰丸山梔仁炒焦三兩吳茰香附各五錢爲末蒸餅丸如花椒大每卄丸生地黃酒洗同生姜煎湯服治氣實心痛茰連梔石丸吳茰黃連山梔滑石各五錢荔枝核燒存性三錢爲末姜汁糊丸服治濕熱心痛引小腹欲作疝者海石散海石二錢香附一錢爲末川芎山梔煎湯入姜汁令辢調服治脾痛疝痛實者可煆牡蠣粉二錢酒調服白螺殼丸白螺螄殼火煆南星滑石蒼朮山梔香附各一兩枳殼靑皮木香半夏砂仁各五錢春加川芎夏加黃連秋冬加吳茰爲末姜汁浸蒸餅爲丸菉豆大每五十丸姜湯下治痰積胃脘作痛
血積失笑乾漆玄胡湏醋炒熟
失笑散蒲黃五靈脂各等分爲末每二錢先以醋調成膏入水一盞煎空心熱服治心氣痛及小腸氣痛不可忍單乾漆丸炒煙盡爲末醋糊丸梧子大每五七丸熱酒或醋湯下治九種心痛惡心吐水腹脇積聚滯氣婦人瘀血作痛尤效玄胡索丸玄胡索一兩半桂心紅花滑石紅麯各五錢桃仁三十枚爲末蒸餅爲丸服治死血作痛神效
腹痛痰滯姜調芎朮散當先
川芎蒼朮香附白芷各等分爲末磨木香姜汁點熱湯調服治痰積作痛脈滑小便不利
腹痛血寒酒煮當歸丸最速
當歸一兩黑附子良姜各七錢茴香五錢四味用酒一碗煮乾再焙入甘草苦練丁香各五錢玄胡索四錢炒黃鹽全蝎各三錢柴胡二錢木香升麻各一錢爲末酒糊丸梧子大每五七十丸空心淡醋湯下忌油麵酒膩生冷治小腹寒痛及婦人㿗疝下注脚氣腰以下如有氷雪以火焙衣蓋猶寒冷之極小便不止與白帶長流不禁目睛𥉂𥉂無所見身重如山腿膝枯細大便難虛乏極甚
籲是病起於傷寒郄病無如寡慾
盛暑酷日流火爍金正宜生脈爲主
生脈散人參五味子各一錢麥門冬二錢水煎服生津止渴加黃芪黃栢令人氣力湧出古云夏月必服五味子以補五臟服參與五味不得者白朮烏梅代之淸肺生脈飮黃芪二錢當歸生地黃人參麥門冬各五分五味子十粒水煎服治暑入肺咳嗽脾胃虛弱氣喘氣促
反治大順散難禁
先將甘草四兩用蜜炒熟次入乾姜炒褐却入杏仁炒不作聲爲度取起後入肉桂各五錢三分爲末每二錢水煎服煩躁冷水調服治冒暑伏熱引飮傷脾霍亂吐瀉
誘行丸百藥自衛
百藥煎麥門冬烏梅葛根人參甘草蜜丸含化一丸免喫冷水膨腹兼止吐瀉作渴
無憂萬病相侵
謝傳萬病無憂散草菓黃連滑石澤瀉各一兩二錢枳殼木通厚朴陳皮赤茯苓車前子猪苓砂仁各八錢香茹扁豆各二兩白朮小茴各五錢六分木香甘草各二錢半爲末每二錢滾水調服素虛者溫酒或茶淸下忌米飮孕婦禁服如不善服末者煎三沸服或攤冷服不爾則吐專治夏月霍亂吐瀉煩渴尿赤似瘧非瘧似痢非痢不服水土等證常服可防瘧痢
正氣虛瘧四獸七棗痰火露姜宜早服
四獸飮人參白朮茯苓陳皮半夏草菓烏梅生姜棗子各等分甘草減半共用鹽少許淹食頃以皮紙包裹將水浸濕慢火煨一時令香熟焙乾每五錢水煎未發前倂進數服治七情聚痰發瘧及五臟氣虛瘧久不已古棗附湯附子半枚鹽水浸泡七次棗子七枚生姜七片水煎當發日早溫服仍喫棗子三五枚治五臟氣虛發瘧不問寒熱先後及獨作疊作間作竝治古菓附湯草菓附子各二錢半姜棗煎溫服治脾寒瘧疾不愈振寒少熱面靑不食大便溏泄小便反多露姜飮用生姜四兩和皮搗汁一碗夜露至曉空心冷服大治脾胃聚痰發爲寒熱凡中風中氣中暑中毒乾霍亂一應卒暴之證與童便合用立可解散蓋姜能開痰童便能降火故也
邪外邪瘧常山檳榔痞塊鱉甲消年深
袪邪丸麻黃四兩常山大黃知母甘草各二兩爲末蜜丸梧子大每面東服十五丸欲汗冷水下欲下露姜飮下欲吐甘草煎湯露過下治新瘧脈浮大寒熱往來勝金丹常山四兩酒蒸曬乾檳榔一兩爲末醋糊丸菉豆大每卅丸隔夜臨臥冷酒下次早再進一服血虛當歸煎湯下氣虛人參煎湯痰多貝母煎湯下治諸瘧日久不愈老瘧丸常山草菓各二兩用酒醋各一碗入砂鍋內浸一宿再入靑皮陳皮半夏烏梅三稜莪朮砂仁檳榔各一兩同浸半日煮乾曬爲末半酒半醋打糊爲丸梧子大每卅丸白湯下服至半斤除根治久瘧不瘥腹痛有母凡積聚及行瘴濕地方尤宜老瘧飮蒼朮草菓桔梗靑皮陳皮良姜各五分白芷茯苓半夏甘草枳殼桂心乾姜各三分蘇葉川芎各二分水煎入鹽少許空心溫服治久瘧結成癥瘕痃癖在腹諸藥不愈鱉甲丸鱉甲二兩香附三稜莪朮海粉靑皮紅花桃仁神麯麥芽各五錢竝用醋煮曬乾隨證加減爲末醋糊丸梧子大每五十丸白湯下善消導瘧母一方加芎歸赤芍等分名陰瘧丸治夜瘧及血虛
痢疾導滯主方香連阿膠六神可輔
導滯湯芍藥一錢當歸黃芩黃連各五分大黃三分肉桂二分半木香檳榔甘草各二分水煎服一方無肉桂甘草有枳殼治下痢膿血裏急後重腹痛作渴日夜無度大要以芍藥甘草和中止腹痛惡熱痛加黃芩惡寒痛加姜桂以木香檳榔行氣除後重氣分加枳殼滑石寬腸血分加當歸桃仁和血以秦艽皂子袪腸風黃芩黃連淸熱毒白朮陳皮調胃茯苓澤瀉滲濕山梔枳實消積嘔吐加石羔陳皮山梔姜汁痢已後重不解去檳枳換條芩加升麻提之虛者減芩連大黃氣虛加白朮黃芪砂仁血虛加芎歸阿膠側栢葉炒乾姜此方行血和氣深合經旨香連丸黃連五兩粉草二兩同用蜜水略拌濕置鍋中重湯蒸良久取出曬乾如此者九次後入木香一兩爲末糊丸梧子大每五十丸空心溫酒米飮任下治一切痢疾加味香連丸黃連四兩用吳茰水炒過木香一兩阿芙蓉二錢爲末陳米糊丸菉豆大每二三十丸此方臨危便泄不收諸方不效急將蓮肉煎湯送下被蓋取睡效奏神矣四味香連丸黃連炒十兩大黃酒煨四兩木香二兩檳榔一兩爲末糊丸如菉豆大每七十丸空心米飮下治痢初起不問赤白每日二服有積自行無積自止如下痢色黑大黃色紫地楡色紅黃芩色淡生姜色白肉桂色黃山査水泄粟殼痛甚木香山梔各煎湯送下如神黃連阿膠丸黃連三兩赤茯苓二兩爲末水調阿膠一兩和丸梧子大每卅丸食後米飮下治熱瀉血痢及肺熱咯血此方抑心火淸肺臟故也六神丸黃連解暑毒淸臟腑厚腸胃赤痢倍之木香溫脾胃逐邪氣止下痛白痢倍之枳殼寬腸胃茯苓利水神麯麥芽消積滯已上六味各等分爲末神麯打糊爲丸梧子大每五十丸赤痢甘草煎湯下白痢乾姜煎湯下赤白痢甘草乾姜煎湯下眞調痢要藥加味淸六丸滑石六錢乳香沒藥桃仁木香檳榔大黃各一錢爲末神麯糊丸菉豆大每百丸米飮下以利盡穢物爲度治痢久不愈下如淸涕有紫黑血絲原因飽食疾走或極力呌號嘔跌多受疼痛大怒不泄補塞太過火酒火肉皆令血瘀所致古姜墨丸乾姜炒京墨煆各等分爲末醋煮麫糊爲丸如梧桐子大每服三五十丸米飮下治蠱疰痢
休息感應神效養臟補腸百中可尋
感應丸百草霜丁香乾姜各一兩木香二兩杏仁四十九粒肉豆蔲卄一枚巴霜七十二枚一方有黃丹乳香爲末用黃蠟濾去渣又用酒煮溶取浮者四兩如春夏用淸油一兩秋冬一兩半熬熟入前蠟溶化候溫入前末和勻油紙包裹旋丸梧子大小兒麻子大每卄丸空心米湯或姜湯下治男婦小兒停積宿食冷物不能尅化有傷脾胃或泄瀉臭穢或下痢膿血肚熱心腹疼痛神效丸當歸烏梅黃連各等分一方有阿膠爲末蜜丸甚者蠟丸梧子大焙乾每卅丸加至五十丸空心厚朴煎湯下治休息痢膿血不止疼痛困弱養臟湯丸粟殼蜜炒一兩陳皮枳殼黃連木香烏梅杏仁厚朴甘草各五錢黑豆棗子煎服紅痢生地甘草節春茶煎久不效加龍骨赤石脂人參芍藥各一兩爲末蜜丸梧子大每卅丸烏梅甘草煎湯或粟米飮下治五色痢神效黃連補腸湯黃連四錢茯苓川芎各三錢酸石榴皮五片地楡五錢伏龍肝二錢每八錢水煎服治大腸虛冷痢下靑白腸中雷鳴百中散粟殼去粗皮用姜汁浸一宿炒乾爲末每二錢米飮調服忌生冷油膩魚鮓毒物三日治一切痢不問赤白或日百行一服便疎再服卽愈氣痢丸訶子橘皮厚朴各三兩爲末蜜丸梧子大每卅丸米飮下蒼楡湯蒼朮二錢卷栢芍藥各一錢半地楡阿膠各一錢水煎服治泄痢脫肛阿膠大腸要藥也
姜茶煎可防疫
老生姜春茶葉各等分新水煎服蓋姜助陽茶助陰二者皆能消散又且調平陰陽況於暑毒酒食毒皆能解之乎不問赤白冷熱疫痢腹疼通用
梅蜜飮能抑心
治熱痢用陳白梅好茶蜜水各半煎服冷痢用生梅汁蜜水各半煎服仍將木香生肉豆蔲爲佐蜜最治痢
蠱毒茜根犀角
茜根丸茜根犀角升麻地楡當歸黃連枳殼白芍等分爲末醋糊爲丸梧子大每七十丸空心米飮下治蠱疰痢及一切毒痢心腹煩痛等證
愈後蒼龜栢芩
蒼龜丸蒼朮龜板白芍各二兩半黃栢五錢爲末粥丸四物湯加陳皮甘草煎湯下治痢後脚弱漸小一方加黃芩五錢
噫人情好飮貪凉以避暑至理淡口節慾以養陰
惟濕易於傷脾惟脾難於調燮下虛則濁流於內而爲瀉爲腫爲疼上鬱則色蒸於外而爲痞爲噯爲噎退黃老少男婦俱宜
退黃丸靑礬二兩鍋內溶化入陳黃米四升用醋拌勻慢火炒令煙盡爲度加入平胃散六兩同炒少頃去火毒水腫合四苓散一料同炒爲末醋糊丸梧子大每七十丸空心臨臥陳米飮下忌糯米油麫生冷硬物一方只用靑礬蒼朮等分炒丸亦好治黃腫水腫腹脹溏泄等證此方卽周益公陰騭丸挾氣腫者加樟樹皮五錢木香二錢香附二兩挾血腫及産後腫者加四物湯一料蓋靑礬乃銅之精液用醋製以平肝逾於鍼鐵如服鍼鐵必忌鹽而後復發靑礬不忌不發亦不湏服緊皮藥丸紅礬丸靑礬半斤用紙包定裝入舊蒲鞋頭內又以一隻上下合住縛定於炭火內煆通紅爲度候冷取出名曰紅礬香附各四兩猪苓澤瀉各二兩艾綿一兩用醋一碗鑵內煮取焙爲末陳米飯搗丸梧子大用四物湯料各一兩加木香三錢硏末爲衣每五十丸加至八九十丸酒下治婦人黃腫如神
着腎靑娥可悅
腎着湯乾姜茯苓各二錢甘草白朮各一錢空心水煎服治腎虛傷濕身重腰冷如坐水中不渴小便自利靑娥丸故紙四兩胡桃肉八兩杜冲四兩腰膝疼者倍之一方加黃栢牛膝各四兩知母三兩萆薢四兩用鹽水童便米泔酒各浸一兩過一宿曬乾爲末春夏用糯米粥秋冬用蜜同胡桃搗爛和藥杵丸梧子大每五十丸至八十丸空心溫酒鹽湯任下以乾物壓之專滋腎水秘精壯陽益筋治腰膝痛神效
茯苓蒼朮導水勝似舟車
茯苓湯赤茯澤瀉香附陳皮桑白皮大腹皮乾姜各等分水煎服或加葶藶防己棗肉丸服亦好治脾虛浮腫喘急尿澁單蒼朮丸蒼朮一斤用童便酒各浸半斤過一宿曬爲末每一錢空心酒調服能治風濕或加白茯六兩神麯糊丸菉豆大每七十丸服亦好健脾燥濕壯筋明目或單白朮一兩酒煎服二朮補脾生附行經治濕要藥導水丸大黃枯芩各二兩牽牛滑石各四兩濕熱腰痛及水濕腫痛久雨加甘遂遍身走注腫痛加白芥子熱毒腫痛久旱加朴硝氣血結滯關節不通腸胃乾燥加郁李仁腰腿沈重加樟柳根各一兩爲末水丸或蜜丸小豆大始自十丸每服加十丸日三服溫水下以利爲度治帶暑濕熱及久病熱鬱一切熱證兼除痰飮消酒食淸頭目利咽膈通結滯强神健體幷婦人經病産後血滯腰脚重痛小兒積熱驚風潮搐一方加黃連薄荷川芎各五錢名神芎丸兼治鼻衄口舌生瘡牙疳齒蝕遍身濕瘡乾疹睡語咬牙驚惕怔忡二便澁滯惟孕婦忌用舟車丸大黃二兩甘遂大戟芫花靑皮陳皮各一兩牽牛四兩木香五錢爲末水丸梧子大每六七十丸白湯下隨證加減
四製三精除濕兼醫瘡癤
四製蒼柏丸黃柏四斤用乳汁童便米泔各浸一斤酥灸一斤浸灸各宜十三次蒼朮一斤用川椒故紙五味子川芎各炒四兩去各炒藥用蒼柏爲末蜜丸梧子大每卅丸早酒午茶晩白湯下滋陰降火開胃進食除周身之濕三精丸蒼朮天精地骨皮地精各淨末一斤用黑桑椹人精卄斤揉爛入絹袋內壓去渣將前藥投於汁內調勻傾入磁罐內密封罐口閣於棚上晝採日精夜採月華直待日月自然煎乾方取爲末蜜丸小豆大每十丸酒湯任下健脾去濕息火消痰久服輕身髮白轉黑面如童子除濕丹檳榔甘遂葳靈仙赤芍葶藶各二兩乳香沒藥各一兩牽牛大戟各三兩陳皮四兩一方去葶藶加澤瀉靑皮爲末麫糊丸梧子大每五十丸至八十丸食前溫水下服藥前後忌酒麫二三日宜淡粥補胃尤佳治諸濕客搏腰膝重痛足脛浮腫筋脈緊急津液凝澁便溺不利目赤癮疹癰疽發背疥癬瘡癤及走注脚氣
膈滿不利黃芩枳朮可舒
黃芩利膈丸生黃芩炒黃芩各一兩半夏黃連澤瀉各五錢南星枳殼陳皮各三錢白朮二錢白礬一錢或加蘿葍子五錢牙皂一錢爲末蒸餅丸梧子大每五十丸白湯下忌酒麫魚腥熱毒物除胸中熱利膈上痰枳實消痞丸枳實黃連各五錢厚朴四錢半夏麯人參白朮各三錢乾生姜茯苓麥芽甘草各二錢爲末蒸餅爲丸梧子大每三五十丸空心溫水下治右關脈弦心下虛痞惡食懶倦開胃進食平補枳朮丸古菴用白朮三兩補脾氣白芍一兩半補脾血陳皮和胃枳實消痞黃連淸熱各一兩人參補元氣木香調諸氣各五錢爲末荷葉煎濃汁煮糊丸梧子大每五七十丸食遠米飮下調中健脾去痰火通氣道
痞久不消黃連厚朴堪活
黃連消痞丸白朮姜黃各一兩黃連黃芩俱土炒各六錢枳實五錢半夏陳皮人參各四錢澤瀉厚朴砂仁各三錢猪苓二錢半乾生姜神麯甘草各二錢一方有茯苓爲末蒸餅糊丸梧子大每五十丸至百丸空心白湯下治一切心下痞滿壅滯煩熱喘促積年不愈厚朴溫中湯厚朴陳皮各一錢乾生姜二錢茯苓草豆蔲木香甘草各五分姜棗煎服治脾胃虛弱心腹脹滿疼痛及秋冬客寒犯胃作痛
瀉必啓脾平胃二白麯芎以調中
啓脾丸人參白朮茯苓山藥蓮肉各一兩陳皮澤瀉山査甘草各五錢爲末蜜丸彈子大每一丸空心米飮化下治大人小兒脾積五更瀉消疳黃脹定腹痛常服生肌健脾益胃或爲散服亦好平胃蒜肚丸獖猪肚一具去脂膜入大蒜裝滿以線縫住用冷水熱水各七碗先將水燒滾入肚煮至水乾爲度取出搗爛入蒼朮陳皮厚朴各五兩川椒少許再搗至肚無絲方可爲丸梧子大每二錢白湯下治脾瀉水瀉便紅下血等證久痢先行後以此補之神效二白丸白朮二兩山查神麯各一兩半白芍半夏黃芩各五錢爲末荷葉包飯煨熟搗丸梧子大空心白湯下治奉養太過飮食傷脾常瀉或痢白朮茯苓湯白朮茯苓各五錢水煎溫服治食瀉濕熱白朮芍藥湯白朮芍藥各四錢甘草二錢水煎服治脾濕水瀉體重腹滿困弱不食暴瀉無數水穀不化二方和中除濕利水三白之妙用如此凡瀉之要藥也麯芎丸神麯川芎白朮附子各等分爲末麯糊丸梧子大每三五十丸米飮下治臟腑受風濕泄瀉不止及食積作痢兼治飱瀉調中健脾丸白朮破故紙訶子肉果各一兩茯苓陳皮各八錢黃連吳茰水炒過七錢神麯六錢木香厚朴小茴砂仁山藥蓮子各五錢爲末粥丸梧子大每七十丸蓮子煎湯下治脾腎氣虛早晩溏瀉及臟寒久瀉亦宜
久利斷下固腸萬全訶蔲止脫滑
大斷下丸龍骨附子枯礬肉豆蔲牡蠣訶子酸石榴皮各二兩良姜乾姜赤石脂各一兩半細辛七錢半爲末醋糊丸梧子大每卅丸粟米飮下治脾胃虛耗及臟腑停寒臍腹㽲痛下利滑數肌肉消瘦飮食不入氣弱時發虛熱一方去乾姜肉蔲牡蠣榴皮細辛加丁香一兩木香五錢白豆蔲砂仁各六錢半名固腸丸萬全丸赤石脂乾姜各一兩胡椒五錢爲末醋糊丸梧子大每五七丸米飮下治大腸寒滑小便精出諸熱藥未效者訶子散訶子一兩半生半熟木香五錢甘草黃連各三錢爲末每二錢白朮芍藥煎湯下治瀉痢久不止者古蔲附丸肉豆蔲二兩附子一兩半爲末粥丸梧子大每八十丸蓮子煎湯下治臟寒脾瀉及老人中氣不足久瀉不止二神丸破故紙四兩肉豆蔲二兩爲末用大棗四十九枚生姜四兩同煮棗爛去姜取棗肉和藥搗丸梧子大每五十丸空心鹽湯下治脾胃虛弱泄瀉不止全不思食一方加小茴一兩木香五錢名四神丸治脾腎晨瀉
治痛蒼防芩芍衛生海靑歛痰火
治痛瀉方白朮三錢白芍二錢陳皮一錢半防風一錢水煎或爲丸服如久瀉加升麻六分古蒼防湯蒼朮四錢防風二錢一方加麻黃一錢姜七片煎服治挾風瀉痢脈弦頭微痛者宜此微汗之蒼芍湯蒼朮四錢芍藥二錢黃芩一錢或加淡桂少許水煎服治下痢痛甚能散上中焦食積濕熱衛生湯人參白朮茯苓陳皮甘草山藥薏苡仁澤瀉黃連各等分水煎服海靑丸海粉一兩靑黛三錢黃芩二錢神麯一兩留半煮丸梧子大每二三十丸白湯下治痰積瀉
已寒歸朴味萸升陰香茸補虛惙
大已寒丸蓽撥肉桂各四兩乾姜良姜各六兩爲末麫糊丸梧子大每卅丸米飮下治沈寒痼冷臟腑虛憊心腹㽲痛脇肋脹滿腸鳴泄瀉自利自汗當歸厚朴湯良姜二錢官桂一錢二分當歸厚朴各八分水煎服治肝經受寒面色靑慘厥而下利小白朮散白朮二錢當歸厚朴各一錢龍骨艾葉各五分姜五片煎服治飱瀉腹痛此風入中也古味茰散五味子四兩吳茱茰一兩同炒香熟爲末每二錢陳米飮下治腎虛五皷洞瀉一方加古紙肉豆蔲搗蒜膏爲丸服之亦妙升陰丸熟地黃五錢白芍知母各三錢升麻乾姜各二錢甘草一錢爲末粥丸服治久病大腸氣瀉香茸丸乳香三錢鹿茸五錢肉豆蔲一兩每箇切作兩片入乳香在內麫包煨麝香少許爲末陳米飯丸梧子大每五十丸米飮下治日久冷瀉及酒瀉
呑酸淸痰降火九味四味萸連
淸痰丸蒼朮二兩香附一兩半瓜蔞仁半夏各一兩黃連黃芩各五錢爲末麫糊丸梧子大每五十丸食遠茶淸下治呑酸嘈雜九味茰連丸吳茱茰陳皮蒼朮黃連土炒黃芩土炒桔梗茯苓半夏各一兩爲末神麯糊丸菉豆大每二三十丸時時津液下治鬱積酸證四味茰連丸黃連一兩吳茰一錢桃仁卄四枚陳皮五錢半夏一兩半爲末神麯糊丸菉豆大每百丸姜湯下治痰火挾瘀
吐酸消食透膈麯朮芒黃殊別
透膈湯木香白豆蔲檳榔砂仁枳殼厚朴半夏靑皮陳皮甘草大黃芒硝各八分姜棗煎食後通口服治脾胃不和中脘氣滯胸膈滿悶噎塞不通噫氣呑酸脇肋刺痛嘔逆痰涎飮水不下麯朮丸神麯三兩蒼朮一兩半陳皮一兩爲末姜汁煮神麯糊丸梧子大每七十丸姜湯下治中脘宿食留飮酸蜇心痛牙齒亦酸或吐淸水
五疸有汗桂芪無汗礬石硝石頗靈
桂枝苦酒湯黃芪三錢芍藥桂心各八分水煎入苦酒三匙初服當心煩以苦酒阻故也至六七日稍愈治黃汗身腫發熱如經久腰以下無汗强痛不食煩躁小便不利者本方用桂枝加甘草四分姜煎微汗未汗再服芪陳湯黃芪赤芍茵陳各一錢石羔二錢麥門冬豆豉各五分姜煎溫服治黃汗古礬硝散礬石硝石各一錢爲末大麥粥飮調服取汗治女勞疸或去硝換滑石治濕疸葛朮湯葛根白朮桂心各一錢豆豉杏仁甘草各五分枳實三分水煎服熱者去桂朮加山梔一錢治酒疸及脾經肉疸癖疸勞役疸腎經黑疸糓疸丸苦參三兩龍膽草一兩爲末牛膽汁和丸梧子大每五十丸空心麥飮下一方加山梔五錢人參七錢半猪膽汁入蜜丸服兼治勞役疸瘴疸丸茵蔯山梔大黃芒硝各一兩杏仁六錢常山鱉甲巴豆各四錢豆豉二錢爲末蒸餅爲丸梧子大每三丸米飮下吐利爲效未效加一丸治時行及瘴瘧疫癘忽發黃殺人最急如覺體氣有異者急制服之
虛疸無積秦艽有積小溫大溫極切
秦艽飮秦艽當歸白芍白朮官桂陳皮茯苓熟地半夏小草川芎各四分甘草二分姜煎治五疸涉虛口淡咽乾寒熱四白湯白朮白芍白茯扁豆人參黃芪各一錢甘草五分姜棗煎治色疸小溫中丸鍼砂一兩山査靑皮蒼朮神麯各二兩白朮三兩香附便製一兩半春加川芎夏加苦參或黃連冬加吳茰或乾姜一方~~
傷酒麫而黃者用完絲瓜燒灰
爲末傷麫麫湯下傷酒酒下數服效
喫茶米而黃者二朮爲屑
治黃愛喫茶用白朮蒼朮各三兩石羔白芍黃芩南星陳皮各一兩薄荷七錢爲末砂糖水煮神麯爲丸砂糖水下治黃喫生米用白朮一錢半蒼朮一錢三分陳皮白芍神麯麥芽山査茯苓石羔各一錢厚朴七分藿香五分甘草三分水煎臨熟入砂糖一匙調服
通用史君子二兩南星姜製檳榔各一兩如喫生米用麥芽一斤炒過喫茶葉用茶葉一斤炒過喫黃泥用壁土一斤火焙喫黑炭用黑炭一斤炒過爲末煉蜜爲丸梧子大每早砂糖水下五十丸效
熱腫汗下麻甘葶藶與香平或濬川布海以奪身浮
古麻甘湯麻黃二錢甘草一錢水煎熱服取汗避風治水腫從腰以上俱腫如肢冷屬少陰加附子惟老人虛人不可輕用葶藶丸葶藶防己木通杏仁貝母各一兩爲末棗肉搗膏爲丸梧子大每五十丸食遠桑白皮煎湯下治肺氣咳喘面目浮腫喘促不安小便赤澁香平丸香附黑牽牛三稜莪朮乾生姜各三兩平胃散一斤爲末醋糊丸或入鴨頭鮮血爲丸梧子大生姜湯下治水腫氣腫血腫濬川丸從面腫起根在肺加桑白皮從四肢腫起根在脾加大戟從背腫起根在膽加雄黃從胸腫起根在皮膚加茯苓從脇腫起根在肝加芫花從腰腫起根在胃加甘遂從腹腫起根在肺加商陸從陰腫起根在腎加澤瀉從手腫起根在腹加巴戟從脚腫起根在心加葶藶共爲末加者一兩餘藥各五錢五更姜湯調下一錢以利爲度忌魚麫鹽百日如百日內不愼復腫者將前末醋糊爲丸每服卅丸木香湯下又從臍腫起根在腸加姜汁從頭目腫起加羌活從膈至小腹腫起根在膀胱仍加桑白皮此方察病根證治十種水氣初起故又名十水丸布海丸昆布海藻各一斤洗淨入罐炆成膏枳實四兩陳皮二兩靑皮一兩蓽澄茄靑木香各五錢如氣盛加三稜莪朮各二兩爲末入前膏爲丸空心沸湯下治水腫痰腫氣腫皷脹喘咳及癥瘕癭瘤緊皮丸蓽澄茄三錢乾漆二錢枳殼四兩蒼朮烏藥香附三稜莪朮木香砂仁紅豆蔲草菓茯苓各一兩爲末醋糊丸腫消後卽服或千金養脾丸枳朮丸
虛腫分消復元實脾與金丹或丹房奇術以塗臍穴
中滿分消丸酒芩六錢黃連枳實半夏厚朴各五錢姜黃白朮人參各二錢半甘草猪苓各一錢乾生姜白茯砂仁各二錢知母澤瀉陳皮各三錢一方無甘草猪苓爲末蒸餠丸梧子大每百丸焙熱白湯或姜湯下寒因熱用故焙熱服之治中滿皷脹氣脹水脹大熱脹中滿分消湯益智仁半夏木香茯苓升麻各七分半眞川烏人參靑皮當歸生姜柴胡乾姜蓽澄茄黃連各半錢黃芪吳萸草豆蔲厚朴黃柏各半分一方有麻黃澤瀉水煎服忌房勞濕麫生冷治中滿寒脹寒疝二便不通四肢厥冷不收食入反出奔豚不收一切寒證澤瀉湯澤瀉赤茯枳殼猪苓木通檳榔黑牽牛各等分爲末每服二錢生姜葱白煎湯調服治水腫大小便秘澁復元丹附子二兩木香小茴川椒獨活厚朴白朮陳皮吳茰桂枝各一兩澤瀉一兩半肉菓檳榔各五錢爲末糊丸梧子大每五十丸紫蘇煎湯下治脾腎俱虛發爲水腫四肢虛浮心腹堅脹小便不通兩目下腫實脾散厚朴白朮木瓜木香乾姜草菓大腹子白茯附子各五分甘草二分姜棗煎服治陰水發腫宜先實脾土金丹蒼朮四錢半草烏二錢山豆一錢半羌活二兩杏仁卄一箇爲末麫糊丸梧子大每十一丸臨臥姜湯下忌鹽醬房事治十種水氣皷脹丹房奇術治腫脹巴豆四兩水銀粉二錢硫黃一錢同硏成餅先用新綿一塊鋪臍上次以餅當臍掩之外用帛縛如人行五里自然瀉下惡水待行三五次去藥以粥補住久患者膈日取水神效
風熱相承囊腫三白牽牛
三白散白丑二兩桑白皮白朮木通陳皮各五錢爲末每二錢姜湯調服治膀胱蘊熱風濕相承陰囊腫脹大小便不利
蟲蟻吹著陰脬單煎蟬蛻
單蟬蛻散用蟬蛻五錢水煎洗腫處再溫再洗腫痛立消洗後與五苓散加燈心治陰囊忽腫多坐地爲風或蟲蟻吹著
八味千金養腎養脾
加味八味丸附子二兩白茯苓澤瀉官桂牛膝車前子山藥山茱茰牧丹皮各一兩熟地黃五錢爲末蜜丸梧子大每七十丸空心米飮下治脾腎虛損腰重脚重小便不利如熱者去桂附千金養脾丸枳實陳皮麥芽三稜莪朮小茴白姜肉豆蔲砂仁茯苓良姜益智仁胡椒木香藿香薏苡仁紅豆䓻白朮丁香山藥扁豆桔梗人參甘草神麯各等分蜜丸彈子大每細嚼一丸白湯溫酒任下治脾虛停寒留飮膈噎飜胃吐食常服養脾進食
枳朮續斷分氣分血
加味枳朮湯枳實白朮紫蘇辣桂陳皮檳榔桔梗木香五靈脂各二分半夏白茯苓甘草各三分姜煎溫服治氣爲痰飮所隔心下堅脹名曰氣分續斷飮玄胡索當歸川芎牛膝續斷赤芍辣桂白芷五靈脂羌活各二分赤茯苓牽牛半夏甘草各三分姜煎溫服治瘀血留滯血化爲水四肢浮腫皮肉赤紋名曰血分
雄黃乾漆蛇蟲水毒成瘕
古漆雄丸眞生漆一斤鍋內溶化麻布絞去渣復入鍋內熬乾雄黃一斤爲末醋糊丸梧子大每四分大麥芽煎湯下治水蠱
柴靑枳橘男婦陰幽腫裂
柴靑瀉肝湯治男子肝火旺極陰莖腫裂健硬不休卽小柴胡湯加黃連靑皮蓋玉莖萬筋之總小柴胡肝膽正藥加黃連助柴胡瀉肝火靑皮瀉肝氣枳橘熨婦人陰腫如石痛不可忍二便不利欲死者用陳皮枳實各四兩炒令香熱以絹袋盛之遍身從上至下及陰腫處頻頻熨之冷則又換直至喉中覺枳實氣則痛止腫消便利矣
虛脹順氣寬中保命實則四炒枳殼爲丸
木香順氣湯木香乾生姜升麻柴胡各四分厚朴白茯苓澤瀉半夏各一錢靑皮陳皮各六分益智仁吳茰各三分草豆蔲當歸各五分蒼朮八分水煎服忌生冷硬物治內傷濁氣在上則生䐜脹至夜尤甚此方用升柴引淸氣上行茯澤導陰氣下降更佐吳茰苦以瀉之姜蔲半夏益智溫中蒼朴靑皮木香順氣歸橘調和榮衛經所謂留者行之結者散之瀉之上之下之淸濁各安其位矣寬中健脾丸白朮六兩人參黃芪蒼朮茯苓五加皮各二兩黃連用茱茰水炒過白芍澤瀉各二兩半陳皮用鹽水炒過半夏香附薏苡仁山査各三兩草豆蔲蘇子蘿蔔子各一兩半沈香六錢大瓜蔞二介每介鏤一孔用川椒末三錢多年糞磏末二錢裝入瓜蔞內紙糊瓜口鹽泥固濟曬乾煆紅爲度去泥與黑皮同前藥爲末用荷葉大腹皮煎湯煮黃米糊丸梧子大每百丸白湯下治單腹脹及脾虛腫滿膈中閉塞胃口作痛神效諸蠱保命丹肉蓯蓉三兩靑礬紅棗香附各一斤大麥芽一斤半先將蓯蓉靑礬入罐內同煆煙盡和前藥爲末糊丸梧子大每卄丸食後酒下治蜘蛛蠱脹蝦蟇煮肚法用癩蝦蟇一介入猪肚內煮熟去蝦蟇將肚一日食盡治蠱脹兼治浮腫四炒枳殼丸枳殼一斤分作四分用芫荽子蘿蔔子小茴乾漆各一兩各炒一分以枳殼黃色爲度擇出枳殼爲末以四味炒藥煎湯煮糊爲丸梧子大每五十丸空心米飮下治氣血凝滯腹內蠱脹翻胃嘔吐不食神效牽牛丸木香白茯苓厚朴各一兩大黃澤瀉各一兩半滑石黑牽牛各六兩爲細末水煮稀糊爲丸如梧桐子大每服三五十丸淡姜湯送下治肚實脹二便不通厚朴湯厚朴枳殼高良姜檳榔朴硝大黃等分水煎服治脹滿
積脹廣朮醋鱉保安瘀則散血消腫是囓
廣朮潰堅湯半夏七分黃連六分厚朴黃芩益智草豆蔲當歸各五分柴胡澤瀉神麯靑皮各三分莪朮升麻紅花吳茰甘草各二分渴者加葛根四分姜煎溫服治中滿腹脹積塊堅硬坐臥不安二便滯澁上氣喘促遍身虛腫醋鱉丸鱉甲訶子皮乾姜各等分爲末醋糊丸梧子大每卅丸空心白湯下治癥癖保安丸大黃三兩附子五錢乾姜一兩鱉甲一兩半爲末米醋熬膏和丸梧子大每卄丸空心醋湯或米飮下取積下爲度治癥積心腹內結如拳上搶心痛及臍腹痛散血消腫湯川芎一錢二分當歸尾半夏一錢莪朮人參各七分砂仁七枚木香五靈脂官桂各五分甘草四分紫蘇三分芍藥五分姜棗煎服治男婦血脹煩躁漱水不咽神思迷忘小便利大便黑
禹餘蛇石善制肝以補脾
禹餘粮丸鍼砂五兩水淘淨炒乾入禹餘粮三兩同用醋二碗煮令醋乾又以火煆通紅取出去火毒硏細蛇含石三兩火煆醋淬已上三味爲主其次量人虛實加後藥木香牛膝莪朮白蒺藜桂心川芎白豆蔲土茴香三稜羌活茯苓乾姜靑皮附子陳皮當歸各五錢爲末蒸餅糊丸梧子大每五十丸空心酒下忌鹽治水腫皷脹中滿喘及水脹氣脹蓋腫脹乃寒濕痞滯非此熱燥不能開通如病少退當服補氣血補脾之藥可免後患惟壯實人可用虛者禁服
蜈蚣麝香可內消而外刼
內消散蜈蚣酒灸爲末每服一錢用鷄子二介打開將蜈蚣末入內攪勻紙糊乾內沸湯煮日進一服連進三服患卽瘳矣治一槪腹脹大如稍箕神效外敷神膏川大黃朴硝各四兩麝香一錢爲末每二兩和大蒜搗成膏敷患處治男婦積聚脹滿血蠱等證
濁多虛火金蓮樗柏遠志勝眞珠
金蓮丸白茯苓石蓮肉龍骨天門冬麥門冬柏子仁當歸酸棗仁紫石英遠志乳香龍齒各一兩爲末蜜丸梧子大朱砂爲衣每七十丸空心溫酒或棗湯下治思慮傷心小便赤濁樗柏丸樗白皮一兩黃柏三兩治濕熱靑黛解鬱降火乾姜歛肺氣下降生陰血且能監制各三錢滑石利竅蛤粉入腎神麯燥濕各五錢痰甚加南星半夏爲末神麯糊丸梧子大每七十丸空心白湯下虛勞四物湯下治濕熱痰火濁證兼治便毒一方去滑石乾姜加知母牡蠣治遺精遠志丸遠志八兩茯神益智仁各二兩爲末酒煮麯糊丸梧子大每五十丸臨臥棗湯下治赤濁因勞心者神效眞珠粉丸蛤粉滋陰黃柏降火等分水丸酒下治遺精白濁或加樗皮靑黛滑石知母尤妙
濁因寒濕星半蛤粉蒼朮名難說
星半蛤粉丸蛤粉二兩南星半夏蒼朮靑黛各一兩神麯糊爲丸姜湯下治濕熱白濁蒼朮難名丹蒼朮半斤茴香川練子各一兩半川烏頭破故紙茯苓龍骨各一兩爲末酒麯糊丸梧子大朱砂爲衣每五十丸砂仁煎湯或糯米湯下治元陽氣衰脾精不禁漏濁淋瀝腰痛力疲四炒固眞丹蒼朮一斤分作四分一分用茴香靑鹽各一兩炒一分用川烏川練各一兩炒一分用川椒故紙各一兩炒一分用酒醋炒俱以朮黃爲度去各炒藥爲末煮藥酒醋打糊丸梧子大每卅丸男子酒下婦人淡醋湯下治元臟久虛遺精白濁五淋七疝婦人崩帶下血子宮血海虛冷等證古龍蠣丸龍骨牡蠣各五錢爲末同入鯽魚腹內用紙裹入灰火內煨熟取出去紙搗丸梧子大每三十丸米飮下治小便白濁更加入茯苓遠志等分尤妙威喜丸白茯苓切細以猪苓一分同放於磁器內用水煮二十餘沸取出焙乾爲末四兩將黃蠟四兩溶化搜和茯苓末爲丸彈子大空心細嚼津液徐徐送下以小便淸爲度切忌食醋治腎有邪濕精氣不固夢泄白濁
諸般腰痛羨立安龍虎杜冲療風虛
立安丸萆薢二兩故紙木瓜各一兩半牛膝續斷杜仲各一兩爲末蜜丸梧子大每五十丸溫酒下治諸般腰痛常服溫腎元壯腰脚加味龍虎散蒼朮一兩草烏黑附子各二錢全蝎五錢天麻三錢爲末每一錢淋黑豆酒調服能養腎氣治積聚瘕癥內傷生冷外中風寒腰脚膝脛曲折攣拳筋骨疼痛經年不能步履者如神杜仲丸杜仲龜板黃柏知母枸杞子五味子當歸芍藥黃芪故紙各一兩爲末煉蜜同猪脊髓和丸梧子大每八十丸空心鹽湯下治腎虛腰痛動止軟弱脈大虛疼不已摩腰丹附子尖川烏尖南星朱砂乾姜各一錢雄黃樟腦丁香麝香各五分爲末蜜丸芡實大每一丸姜汁化開烘熱置掌中摩腰上令盡粘肉熱帛縛定腰熱如火妙間三日用一丸或加吳茰肉桂治寒濕腰痛及婦人白帶如疝氣外腎腫大加丁香麝香摩上及橫骨上軟布覆之一宿卽消
久甚腰疼誇速效龜樗蒼柏祛痰熱
速效散川練肉用巴豆五粒同炒赤去巴茴香故紙各一兩爲末每一錢空心熱酒調服治男婦腰痛不可忍龜樗丸龜板一兩樗白皮蒼朮滑石各五錢白芍香附各四錢爲末粥丸服治濕痰腰痛大便泄或加蒼朮葳靈仙尤妙凡腔子裏氣須用些木香行氣七味蒼柏散蒼朮黃柏杜冲故紙川芎當歸白朮各一錢水煎服治濕熱腰痛動止滯重不能轉側
七香異香順氣佐以調肝
七香丸丁香香附甘草各一兩二錢甘松八錢益智仁六錢莪朮砂仁各二錢爲末蒸餅糊丸菉豆大每卅丸米飮下治鬱悶憂思或閃剉跌撲一切氣滯腰痛異香散石蓮肉甘草莪朮三稜益智仁各五分靑皮陳皮各一錢半厚朴一錢鹽一撮姜棗煎服治心腎不和腰痛傴僂腹脇膨脹飮食難化噫氣呑酸一切冷氣結聚腹中刺痛人參順氣散人參川芎桔梗白朮白芷陳皮枳殼麻黃節烏藥白姜甘草各一錢水煎服治氣滯腰疼及感風寒頭疼鼻塞或諸風踡痺眩暈喎斜調肝散半夏三分辣桂木瓜當歸川芎牛膝細辛各二分石菖蒲酸棗仁各一分姜棗煎服治鬱怒傷肝發爲腰痛
獨活瀉腎解熱兼醫勞乏
獨活湯獨活羌活防風肉桂大黃澤瀉各九分當歸桃仁連翹各一錢半灸甘草六分防己黃柏各三錢水酒各半煎服治勞役腰痛如折沈重如山瀉腎湯大黃一合用密器水浸一宿磁石八錢玄參細辛各四錢芒硝茯苓黃芩各三錢生地汁石菖蒲各五錢甘草二錢每服一兩以水二盞煎去渣下大黃內藥汁中更煮減一分去大黃下地黃汁微煎一二沸下芒硝食前溫服治腎實熱小腹脹滿腰背急强難解便黃舌燥四肢靑黑耳聾夢泄等證急宜服此救之
疝虛冷也四製茱萸川練以內消之兼用烏桂蘆橘玄胡索欲止痛以除根無過於猪脬茴硫
四製茱茰丸吳茰一斤用酒醋白湯童便各浸四兩過一宿焙乾入澤瀉二兩爲末酒糊丸梧子大每卅丸空心鹽湯下治遠年近日疝氣撮痛偏墜腫硬陰間濕痒抓成瘡癬三茰內消丸山茱茰食茱茰吳茱茰桔梗川烏茴香蒺藜靑皮肉桂川練各二兩大腹皮五味子海藻玄胡索各二兩半木香一兩半桃仁枳實陳皮各一兩爲末酒糊丸梧子大每卅丸空心溫酒下治腎虛受邪結成寒疝陰囊偏墜痛引臍腹或生瘡瘍時出黃水茱茰內消丸山茱茰吳茱茰川練馬藺茴香靑皮陳皮山藥肉桂各二兩木香一兩爲末酒糊丸梧子大每五十丸溫酒鹽湯任下治膀胱腎虛受邪結成寒疝陰囊偏墜痛連臍腹小腸氣刺奔豚痃癖等證四炒川練丸川練肉一斤分作四分一分用麩一合斑猫四十九粒同炒麩黃色去麩猫一分用麩一合巴豆四十九粒同炒麩黃色去麩豆一分用麩一合巴㦸一兩同炒麩黃色去麩㦸一分用鹽一兩茴香一合同炒黃色去鹽茴再加木香破故紙各一兩爲末酒糊丸梧子大每五十丸鹽湯下日三服治一切疝氣腫痛縮小久者斷根五炒川練丸川練肉五兩一兩斑猫一箇炒一兩小茴三錢鹽五分炒一兩故紙三錢炒一兩黑丑三錢炒一兩蘿蔔子一錢炒去各藥留小茴故紙爲末酒糊丸酒下治釣腎金鈴丸川練肉五兩馬藺花茴香海蛤海帶破故紙兎絲子各三兩木香丁香各一兩爲末麫糊丸梧子大每五十丸溫酒鹽湯任下治膀胱腫痛及小腸氣陰囊腫毛間水出去鈴丸用角茴一斤以生姜一斤取自然汁浸一宿約姜汁盡入茴香然後入靑鹽二兩同炒赤取出焙燥爲末酒糊丸梧子大每三十丸溫酒米飮任下此藥專實脾胃以其有鹽能引入下部遂大治小腸疝氣有姜汁專一發散而無疎導之害所以服之累效烏頭桂枝湯大烏頭一箇用蜜煮熟肉桂芍藥各三錢三分甘草二錢半分二貼姜棗煎入前煮藥蜜半合調服治風寒疝氣腹中疼痛手足逆冷及賊風入腹攻刺五臟身體拘急轉側呌呼陰縮悉皆主之胡蘆芭丸胡蘆芭一斤茴香十二兩吳茰十兩川練肉十八兩巴㦸川烏各六兩爲末酒糊丸梧子大每十五丸空心酒下小兒五丸茴香煎湯下一方有黑丑治小腸盤腸奔豚疝氣偏墜陰腫小腹有形如卵上下走痛不可忍橘核丸橘核海藻昆布海帶桃仁川練各一兩厚朴玄胡索枳實桂心木香木通各五錢爲末酒糊丸梧子大每六十丸溫酒鹽湯任下治四種㿗疝卵核腫脹偏有大小或堅硬如石或引臍腹絞痛甚則膚囊腫脹或成瘡癰潰爛輕則時出黃水如虛寒加川烏腫久不消加䃃砂少許有熱氣滯加黑丑大黃古玄蝎散玄胡索鹽炒五錢全蝎一錢爲末每一錢酒調服治小腸疝氣單竹茹湯竹茹一兩水煎濃汁服之治交接勞復卵腫腹痛欲絶猪脬丸黑雄猪腰子一對不見水去膜切碎以大小茴香末各二兩同猪腰拌勻再以前猪尿脬一箇入腰子於內扎定用酒三碗於砂鍋內懸煮至半碗取起焙乾爲末將餘酒打糊丸梧子大每五十丸溫酒下治諸疝除根八味茴香丸茯苓白朮山査角茴吳茰荔枝核各一兩枳實八錢橘核三兩爲末蜜丸彈子大每細嚼一丸姜湯下治疝如神四味茴香散烏藥酒浸一宿焙良姜小茴靑皮各一兩爲末每二錢發時熱酒調服治風寒傷肝囊莖抽痛俗名小腸氣痛不可忍硫荔丸荔枝核陳皮硫黃各等分爲末飯丸梧子大每十四丸酒下其疼立止如自覺疼甚不能支持加用六丸再不可多治疝氣上衝築塞心臟欲死手足厥冷者其效如神荔核散荔枝核茴香靑皮各等分剉散炒令黃色勿焦傾地上出火毒爲末每二錢酒調服治腎大如斗三劑除根
疝濕熱也加減柴正蒼柏以下滲之更羨桃仁山査靑木香欲守效以活腎不外乎梔附陳核
加減柴苓湯柴胡半夏茯苓甘草白朮澤瀉猪苓山査山梔荔枝核各等分姜煎服治諸疝和肝腎順氣消疝治濕熱之劑加減八正散卽八正散加枳殼熱盛加竹葉治腎氣實熱如腫脹小便不利口舌乾燥去萹蓄山梔大黃加葵子猪苓赤茯十味蒼柏散蒼朮黃柏香附爲君靑皮玄胡索益智仁桃仁爲臣茴香附子甘草爲佐水煎服治疝作痛梔桃枳査散山梔桃仁枳核山査各等分爲末於砂罐內入姜汁用水盪起煎熱服治陽明濕熱傳入太陽惡寒發熱小腹連毛際間悶痛不可忍一方加吳茰治食積靑木香與瘀血成痛及冷熱不調疝氣靑木香丸黑丑三兩補骨脂蓽澄茄檳榔各二兩靑木香一兩如冷者去黑丑檳榔加吳茰香附爲末水丸梧子大每五十丸空心鹽湯下治膀胱疝氣腫痛及胸膈噎塞氣滯不行腸中水聲嘔噦痰逆不思飮食兼治氣痢一方用靑木香丸二百丸以斑猫七箇爲末同於瓦銚內文武火上炒令丸子微香以磁器蓋之俟冷去猫每五十丸茴香酒下最利小便蓋疝屬肝故借斑猫以治風守效丸蒼朮南星白芷山査各一兩川芎橘核海石各五錢秋冬加吳茰有熱加山梔堅硬加朴硝或靑皮荔枝核爲末神麯糊丸服治㿗疝不痛者要藥活腎丸蒼朮一兩黃柏枸杞子滑石各七錢南星半夏山査白芷神麯各五錢昆布吳茰各三錢爲末酒糊丸梧子大每七十丸空心鹽湯下治木腎不痛如熱加山梔寒加附子氣加香附玄胡索血加桃仁氣塊加姜黃莪朮古梔附湯山梔仁四兩半炒過大附子一枚炮熟剉散每服二錢水一盞酒半盞煎至七分入鹽一撮溫服卽愈治寒疝入腹心腹卒痛及小腸膀胱氣癘刺脾腎氣攻攣急極痛不可忍屈伸不能腹中冷重如石自汗不止者宜橘核散橘核桃仁山梔川烏吳茰各炒爲末煎服蓋橘核單止痛烏頭散寒鬱山梔除濕熱又引烏頭速下不留胃中此方能分濕熱寒鬱多少用之甚捷但亦不可多服久服
積疝山査氣疝黃連爲君
積疝丸山査一兩茴香柴胡各二錢牧丹皮一錢爲末酒糊丸梧子大每五六十丸鹽湯下氣疝飮黃連用吳茰水浸炒一錢人參白朮各七分白芍陳皮各五分甘草二分生姜三片水煎服
女疝澤蘭小兒牡丹特設
澤蘭葉散澤蘭葉二兩牧丹皮柏子仁赤芍續斷各五錢當歸玄胡索桂心附子牛膝川芎桃仁乾漆琥珀沒藥木香各三分麝香一分爲末每二錢溫酒調服治婦人寒濕或服水銀以致子宮翻出腫濕及風虛勞冷氣攻心腹疼痛肢節拘急體瘦無力經候不調飮食減少牧丹皮散牧丹皮防風各等分爲末每二錢溫酒或鹽湯調服治小兒外腎偏墜外用鹽湯洗之
風損脚氣虎駿五獸三匱兮地仙養眞
換腿丸木瓜四兩薏苡仁南星石楠葉石斛檳榔萆薢牛膝羌活防風黃芪當歸天麻續斷各一兩爲末酒糊丸梧子大每五十丸溫酒鹽湯下治足三陰經爲風寒暑濕之氣所承發爲攣痺緩弱上攻胸脇肩背下注脚膝疼痛足心發熱行步艱辛一方有炮附子肉桂各一兩蒼朮一兩半治腎經虛弱乾濕脚氣腫痛無時及氣痛喘促擧動艱難面色黧黑二便秘澁常服舒筋輕足永無脚氣之患附虎四斤丸牛膝一斤用酒五升浸透曬乾乳香沒藥各五錢木瓜天麻肉蓯蓉各一斤附子虎脛骨各二兩爲末用前浸藥酒打糊丸梧子大每五十丸空心木瓜煎湯或鹽湯下治腎虛寒下攻腰脚筋脈拘攣掣痛履地艱辛脚心隱痛一切風寒濕痺脚氣緩弱常服補虛除濕大壯筋骨勝駿丸附子一介當歸天麻牛膝各二兩木香羌活全蝎沒藥甘草各一兩酸棗仁熟地防風各三兩木瓜四兩乳香五錢麝二錢半爲末用生地三斤搗爛以酒煮成膏和前藥爲丸彈子大每臨臥細嚼一丸酒下或蜜丸梧子大鹽湯下卄丸治寒濕氣襲脚腰攣拳或連足指走痛無定筋脈不伸行履不隨常服益眞氣壯筋骨五獸三匱丸鹿茸麒麟竭虎脛骨牛膝金毛狗脊各等分卽五獸也又用附子一枚去皮剜去中心入辰砂塡滿又用木瓜一枚去皮剜去中心入前附子於內以附子末蓋口卽三匱也却以三匱正坐於磁罐內重湯蒸至極爛取出和五獸搗丸芡實大木瓜酒下治氣血耗損肝腎不足兩脚痿軟地仙丹川椒附子蓯蓉各四兩兎絲子覆盆子白附子羌活防風烏藥赤小豆骨碎補萆薢南星牛膝何首烏各二兩白朮茯苓川烏甘草金毛狗脊各一兩人參一兩半地龍木鱉子各三兩黃芪二兩半爲末酒糊丸梧子大每四十丸空心溫酒下治腎氣虛憊風濕流注膝脚酸疼步履無力精神耗散兼治五勞七傷吐血腸風痔漏一切風氣婦人無子等證養眞丹卽四物湯加羌活天麻等分蜜丸鷄子大每一丸木瓜兎絲子浸酒下治肝虛爲四氣所襲手足頑麻脚膝無力及癱瘓痰涎半身不遂言語蹇澁頭目昏眩榮氣凝滯遍身疼痛兼治産後中風墜墮瘀血等證
濕熱脚氣松杉蒼柏紅檳兮健步開結
松節湯松節炒黃桑白皮蘇葉各一兩檳榔三分甘草五錢每三錢入燈心卄根生姜三片童便三分煎服治脚氣入腹心腹脹急煩躁腫痛杉節湯杉節四兩檳榔七枚大腹皮一兩靑橘葉四十九片作一服水煎分三服一日飮盡如大便通利黃水未愈過數日再進一服病根去爲度外用杉節橘葉煎湯洗之神效二炒蒼柏散蒼朮鹽炒黃柏酒灸各五錢水煎服二物皆有雄壯之氣如氣實加酒少許氣虛加補氣藥血虛加補血藥痛再加姜汁或爲末爲丸服尤妙治一切風寒濕熱脚氣骨間作熱或腰膝臀髀腫痛令人痿躄用之神效加味蒼柏散蒼朮一錢白朮八分去濕知母黃柏黃芩各五分去熱當歸芍藥生地各四分調血木瓜檳榔行氣羌活獨活利關節散風濕木通防己牛膝引藥下行及消腫濕各三分甘草和藥一分姜煎溫服有痰加竹瀝姜汁大便實加桃仁小便澁倍牛膝紅花蒼柏丸蒼朮黃柏紅花牛膝生地南星龍膽草川芎各等分爲末酒糊丸服治足脛腫婦人亦宜檳榔蒼柏丸蒼朮黃柏檳榔防己南星川芎白芷犀角各等分爲末酒糊丸服治濕熱食積痰飮流注如血虛加牛膝龜板肥人加痰藥健步丸蒼朮歸尾各一兩生地陳皮芍藥各一兩半牛膝吳茰條芩各五錢大腹子三錢桂心一錢爲末蒸餅糊丸梧子大每百丸白朮木通煎湯下治血虛及濕熱脚氣又方姜活柴胡滑石甘草瓜蔞根各半兩防己一兩防風澤瀉各三錢川烏苦參各一錢肉桂五分爲末酒糊丸梧子大每日十丸煎愈風湯下治下虛濕熱腰腿重痛行步艱難開結導飮丸白朮陳皮澤瀉茯苓神麯麥芽半夏各一兩枳實巴豆霜各一錢半靑皮乾姜各五錢爲末蒸餅糊丸梧子大每四五十丸溫水下治脚因食積流注心下痞悶羌活導滯湯羌活獨活各一錢二分大黃二錢四分防己歸尾各七分枳實五分水煎溫服治脚氣初發一身盡痛或肢節腫痛便溺阻膈先以此藥導之後用當歸拈痛湯以徹其邪椒囊法用川椒三斤實於疎布帒中眞火踏上跣足踏椒囊蓋椒性熱加以火氣則寒濕脚氣自然避去或碎檳榔熟艾各三分之一尤效
噫治水禹王無所事
古有禹王丸今借用其字
節飮坡翁留秘訣
六氣有燥百病多兼惟腎主便而主液惟燥水虧而火炎三消瓜蔞根妙
單瓜蔞根丸瓜蔞根薄切以人乳汁拌蒸竹瀝拌曬爲末蜜丸彈子大噙化或菉豆大米飮下百丸
膈消門冬味甜
門冬飮子麥門冬人參知母各一錢生地八分茯神七分五味子瓜蔞仁葛根各五分甘草三分竹葉七片水煎服治心移熱於肺膈消胸滿心煩津燥引飮
蘭香以除陳鬱鹿茸兎絲兼芪草
蘭香飮子石羔三錢知母生甘草防風各一錢灸甘草人參蘭香葉白荳蔲連翹桔梗升麻各五分半夏二分爲末蒸餅糊調成餅曬乾爲末每二錢淡姜湯下治渴飮水極善食而瘦自汗二便結數鹿兎丸鹿茸一兩兎絲子山藥各二兩爲末蜜丸梧子大每卅丸米飮或人參煎湯鹽酒任下治飮酒積熱薰蒸五臟津血枯燥小便倂多肌肉消爍專嗜冷物寒漿黃芪六一湯黃芪六錢甘草一錢棗煎服治諸虛不足胸中煩悸消渴或先渴而欲發瘡或病癰疽而後渴者宜
鐵粉以制肝侵猪肚繭絲忌食鹽
鐵粉丸鐵粉水飛鷄䏶胵灸焦黃連各三兩牡蠣二兩爲末蜜調成劑以酥塗杵熟丸如梧子大每卅丸加至四十丸粟米飮下治臟腑枯燥口乾引飮小便如脂黃連猪肚丸黃連粱米瓜蔞根茯神各四兩麥門冬知母各二兩爲末入雄猪肚內縛口置甑中蒸爛加蜜杵丸梧子大每百丸米飮下治消渴强中亦能淸心補養單繭絲湯卽煮蠒綿絲湯任意飮之如非時以絲或綿煎湯代之治腎消白濁及上中二消飢渴不生肌肉神效忌食鹹物
渴有蟲者苦練入麝少許
單苦練湯取根皮焙乾入麝少許水煎空心服雖困頓不妨自便下蟲狀如蛔蟲其色眞紅而渴頓止
渴有痞者辣桂牽牛旋添
消渴痞丸黃連靑黛乾葛各一兩黃芩大黃黃柏山梔薄荷藿香厚朴茴香各五錢木香辣桂各二錢半牽牛二兩自利者去大黃牽牛爲末水丸小豆大小兒麻仁大每十丸溫水下忌發熱物治中消或挾諸血腸風心脇脹滿嘔吐痿弱濕熱積毒等證
燥結麻仁潤腸當歸龍薈檳榔同義
小麻仁丸麻仁當歸桃仁生地枳殼各一兩爲末蜜丸梧子大每五十丸空心白湯下治血燥大便秘參仁丸麻仁大黃各三兩人參七錢半當歸一兩爲末蜜丸梧子大每卅丸熱水下治氣壅風盛便秘後重疼痛煩悶潤腸丸歸尾一錢防風三錢大黃羌活各一兩桃仁二兩麻仁二兩半皂角燒存性一兩三錢其性得濕則滑滑則燥結自開風濕加秦艽倍皂角脈澁氣短加郁李仁爲末蜜丸梧子大每五十丸白湯下治久病腹中實熱胃中伏火大便閉澁不思飮食及風結血秘當歸龍薈丸當歸龍膽草山梔黃連黃柏黃芩各一兩大黃蘆薈靑黛各五錢木香一錢麝香五分爲末蜜丸小豆大每二三十丸姜湯下治肝蘊風熱時發驚悸筋愓肉瞤瘈瘲搐搦頭目昏眩神志不寧狂越罵詈胸膈咽嗌不利又治濕熱脇痛及食積因大飽勞力行房脇痛腸胃燥澁一切火熱等證檳榔丸檳榔黃芩大黃白芷枳殼羌活牽牛麻仁杏仁各一兩人參五錢爲末蜜丸梧子大每四十丸空心熱水下治大腸濕熱不通心腹脹滿大便秘結有蟲積者加雷丸錫灰醋炒爲末空心砂糖調下先將燒肉一片口中嚼之吐去肉汁然後服藥單檳榔散一味爲末每二錢蜜湯點服治腸胃有濕大便秘澁
虛秘升麻導滯滑柏蓯沈半硫隨拈
導滯通幽湯升麻當歸桃仁各一錢生地熟地各五分甘草紅花各一分水煎入檳榔末五分或麻仁泥調服治大便噎塞不通氣不得下一方加大黃名當歸潤燥湯導氣除燥湯茯苓一錢半滑石知母澤瀉各一錢黃柏一錢二分空心水煎服治小便閉古蓯沈丸肉蓯蓉二兩沈香一兩爲末用麻仁汁打糊爲丸梧子大每七十丸空心米飮下治發汗過多耗散津液大腑秘結古半硫丸硫黃半夏各等分爲末麻仁汁或姜汁打糊丸梧子大每七十丸溫酒米飮下治年高冷秘掩臍法用蝸牛三枚或田螺連殼搗爛入麝少許貼臍中以手揉按立通大小二便麻油導法令人口含香油以小竹管一箇套入肛門將油吹入肛門過半時許其油入腸漸漸上行片時卽通兼治痘瘡餘毒轉熱結滯腸間大便閉塞肛門連大腸不勝其痛諸藥不效
嗚呼燥勝則元氣勞而運納失常享年不永靜勝則元氣和而飢渴無患治心必嚴
萬病皆由心生而精溺跌撲莫非心之狂喪心病皆因火動而脇肋痔漏莫非火之攻衝實火防風當歸或單芩連苦梔石茰比之三黃金花力更專
防風當歸飮滑石六兩降三焦濕熱妄火從小便出大黃瀉陽明濕熱從大便出黃芩凉膈柴胡解肌防風淸頭目人參甘草補氣當歸芍藥補血各一兩每三錢姜煎服此方瀉心肝之陽補脾腎之陰而無辛香燥熱之藥眞治風熱燥熱濕熱挾虛之良劑其功大於防風通聖散又因以見益元散降火之甚也單黃芩丸用半枯芩炒黑爲末用天門冬煎膏和丸服治肺火降痰或加川芎能調心血心平則血不妄行而火自降單瀉心湯】又名【單黃連湯用黃連爲末水調二三分量病人大小與之或煎服治心實熱癲狂譫語二腑澁黃者單黃連丸用姜汁炒或酒炒爲末粥丸湯下治心火一切血熱伏熱酒熱暑毒及肝火嘔逆等證單苦參丸炒爲末水丸溫湯下治肺風及痰火兼治狂邪大叫殺人不避水火及遍身生瘡滿頭面風粟痒腫血痢單山梔丸炒黑爲末蜜丸服治肺與大腸爲最解五臟結氣補少陰經血或加故紙善滋陰降火單石羔丸用火煆去火毒爲末醋糊丸菉豆大服之專瀉胃火食積痰火古茰連丸黃連六兩吳茱茰一兩爲末水丸或蒸餅丸菉豆大白湯下治肝火氣從左邊起如治痢疾用茰連等分同酒浸透各自取出焙或曬爲末糊丸梧子大赤痢用黃連丸卅甘草煎湯下白痢用茱茰丸卅乾姜煎湯下赤白相兼用茰連各十五丸甘草乾姜煎湯下戊己丸卽古茰連丸加芍藥各等分爲丸服治濕熱痰火痞結腹痛呑酸泄痢米穀不化等證三黃丸湯黃連黃芩大黃等分蜜丸熱水下治男婦三焦積熱咽喉腫閉心膈煩躁二便澁秘或水煎服治臟腑熱滯大便秘結三補丸卽三黃丸去大黃換黃柏等分爲末蒸餅爲丸服去三焦積熱瀉五臟火大金花丸卽三補丸加大黃等分自利去大黃換山梔水丸小豆大每服二三十丸新汲水下治內外諸熱寢汗咬牙妄語驚悸溺血淋閉咳衄血瘦弱頭痛幷骨蒸肺痿喘嗽
虛火黃柏知母或加生地肉桂山藥較之四物坎離補且攻
單黃柏丸炒褐爲末水丸氣虛補氣藥下血虛補血藥下去腎經火燥下焦濕治筋骨軟及陰火氣從臍下起者滋腎丸黃柏一兩知母二兩肉桂一錢半爲末蜜丸梧子大每七十丸沸湯下治膏梁過積損傷北方眞陰以致陽氣不化腎熱小便不通漸成中滿腹大堅硬如石壅塞之極腿脚堅脹裂出黃水雙睛突出晝夜煩躁不眠雖不作渴飮食不下痛苦難當服諸淡滲之藥反致膀胱乾涸久則火反逆上而爲嘔噦非膈上所生乃關病也宜治下焦可愈是以用知柏苦寒滋陰瀉火肉桂與火邪同體爲引服後前陰火熱溺出腫消凡病居上焦氣分則渴居下焦血分則不渴血中有濕故不渴也正氣湯黃柏知母各一錢半甘草五分水煎服降陰火止盜汗先坎離丸黃柏知母等分用童便九蒸九曬九露爲末地黃煎膏爲丸脾弱者山藥糊丸服治陰火遺精盜汗潮熱咳嗽後坎離丸卽四物湯加知母各四兩黃柏八兩用鹽水人乳蜜水酒各浸二兩曬乾炒赤知母製同和一處日曬夜露三晝夜爲末蜜丸梧子大每八九十丸空心鹽湯冬溫酒下此藥取天一生水地二生火之意也藥輕而功大久服生精益血升水降火四物坎離丸生地一兩半熟地三兩同酒浸搗膏當歸二兩芍藥一兩半同酒炒知母一兩黃柏二兩同酒浸炒側柏葉槐子各一兩同炒連翹六錢爲末蜜丸梧子大用磁盤盛之以綿紙糊口凉地下放七日去火毒曬乾收之每三四十丸至五六十丸白湯或酒下善烏鬚髮善治腸風
左脇】屬肝火而【痛甚丸炒熱以和血利下
痛甚者先以琥珀膏貼痛處却以當歸龍薈丸炒熱生姜汁下古枳芎散枳實川芎各五錢甘草二錢半爲末每二錢姜棗煎湯下治左肋刺痛此方和血利氣又名小和血散
右脇兼肺氣而痛微鹽煎熟而推氣調中
鹽煎散當歸川芎芍藥三稜莪朮靑皮枳殼茯苓厚朴神麯麥芽小茴木香冷痛加官桂各等分每服四錢葱白一根食鹽少許水煎服治男婦形寒飮冷胸脇心腹㽲痛及膀胱小腸氣痛推氣散枳殼桂心姜黃各五錢甘草三錢爲末每二錢姜棗煎湯或酒調服或姜棗煎服治右脇疼痛脹滿不食調中順氣丸木香白豆蔲靑皮陳皮三稜各一兩大腹子半夏各二兩砂仁檳榔沈香各五錢爲末水糊丸梧子大每三十丸至五十丸陳皮煎湯下治三焦氣滯水飮停積脇下虛滿或時刺痛
瀉靑丸治兩脇因怒而大便澁秘
瀉靑丸龍膽草三錢當歸川芎山梔大黃羌活防風各五分爲末蜜丸芡實大每一二丸竹葉薄荷煎湯化下治肝經鬱熱兩脇因怒作痛目自腫疼手揗衣領大便秘澁
枳殼散治兩脇因悲而筋骨成風
枳殼煮散枳殼川芎防風細辛桔梗各八分甘草四分乾葛三分姜煎溫服治因悲憂傷肝兩腋骨疼筋脈拘急腰脚重滯股脇牽痛四肢不擧漸至背膂攣急大治膝痛四味枳實散枳實一兩人參川芎芍藥各五錢爲末每二錢姜棗湯調服治肝氣不足兩脇疼治脇臊方䃃砂五分蜜陀僧一錢白礬枯二錢銅靑白附子各一錢辰砂七分爲末用皂刺煎濃汁調搽兩脇下夜淨時先用皂刺煎水洗淨然後擦藥至一七又將大甘草一兩煎膿汁服之外用甘遂末四錢猪油調搽脇下一日夜拔出身內臭物再將枯礬一兩蛤粉五錢樟腦一錢爲末少許擦之抹去病根
夢遺火盛飮苦寒以淸心樗柏樗根最妙
黃連淸心飮黃連生地當歸甘草茯神酸棗仁遠志人參石蓮肉水煎服治心有所慕而遺者三灰樗柏丸良姜三錢芍藥黃柏各二錢俱燒存性樗根皮一兩半爲末糊丸梧子大每卅丸空心茶湯下單樗皮丸用根白皮炒爲末酒糊丸然性凉而燥亦不可單服或加靑黛海石黃栢煎八物湯下治房勞內傷氣血精滑不時或作夢遺
夢遺虛脫膏酸澁以補液固精固眞牢封
單五味子膏用北五味子一斤洗淨水浸一宿以手援去核再用溫水將核洗取餘味通用布濾過置砂鍋內入冬蜜二斤慢火熬之除砂鍋斤兩外煮至二斤四兩成膏爲度待數日後略去火性每服一二匙空心白滾湯調服金櫻膏經霜後用竹夾夾摘金櫻子先杵去刺勿令損以竹刀切作兩片刮去腹內子毛用水洗過搗爛置砂鍋內水煎至半耗取出濾去渣仍以文武火熬似稀飴每服一匙酒調服養精益腎活血駐顔水陸二仙丹芡實爲末用金櫻膏爲丸梧子大每七八十丸空心鹽酒下量加秋石爲引經尤妙治遺精白濁夢泄脫精等證固精丸知母黃柏各一兩牡蠣芡實蓮蕋茯苓遠志各三錢龍骨二錢或加山茱茰爲末山藥糊丸梧子大朱砂爲衣每五十丸鹽湯下治心神不安腎虛精泄秋石固眞丸秋石丹白茯苓各四兩石蓮肉芡實各二兩爲末棗肉丸梧子大每卅丸鹽酒鹽湯任下治思慮色慾過度損傷心氣遺精盜汗小便頻數腎虛腰痛神效
歛精以石蓮猪肚
石蓮散石蓮肉益智仁龍骨各等分爲末每二錢空心米飮調服治夢遺泄精小便白濁等證猪肚丸白朮五兩苦參三兩牡蠣四兩爲末用猪肚一具煮爛和前末搗勻再加肚汁搗半日爲丸小豆大每四十丸日三次米飮下久服自覺身肥而夢遺立止又能進飮食健肢體
升腎水以枸杞神芎
枸杞湯枸杞子肉蓯蓉茯苓各一錢五味子七分人參黃芪山梔仁熟地石棗肉甘草各五分生姜一片燈心一握早空心炒服治腎虛精滑如神神芎湯升麻川芎人參枸杞子甘草遠志黃芪當歸地骨皮破故紙杜冲白朮各四分姜一片蓮肉七枚水煎溫服如無家蓮肉以蓮花鬚亦可治遺精經久腎氣下陷玉門不閉不時漏精宜補之引腎水歸源十味溫膽湯陳皮半夏枳實各九分人參白茯苓各五分遠志熟地酸棗仁甘草各三分半五味子九箇姜煎溫服治夢遺驚愓徐氏硫苓丸礬製硫黃一兩白茯苓二兩知母黃柏各童便浸五錢爲末用黃蠟一兩半溶化和丸梧子大每五十丸鹽湯下治上熱下冷夢遺神效
熱淋淸肺透膈而瘀血必牛膝琥珀
淸肺飮子茯苓猪苓澤瀉各二錢車前子琥珀木通瞿麥萹蓄各一錢通草燈心各五分水煎熱服治邪在上焦氣分渴而溺澁不利透膈散用消石爲末每服二錢如熱淋溺赤淋瀝臍下急痛冷水或黃芩煎湯下血淋山梔仁煎湯下氣淋小腹脹滿尿後常有餘瀝木通煎湯下石淋莖內割痛尿中有砂石令人悶絶將藥用鈔紙隔炒紙焦再硏細葵子卅粒搗碎煎湯下勞淋勞碌勞倦虛損則發葵花煎湯下單牛膝膏牛膝一合用水五盞煎至一盞入麝少許空心服或單以酒煮亦可治死血作淋及腎虛腰膝疼痿女人一切血病一云此藥能損胃不食宜斟酌用之參苓琥珀湯人參五分茯苓四分琥珀柴胡澤瀉各三分歸尾二分玄胡索七分甘草梢川練肉各一錢燈心十莖水煎服治淋澁莖中痛相引脇下痛不可忍
冷淋鹿角生附而氣滯以沈香木通
鹿角霜丸鹿角霜秋石丹白茯苓各等分爲末麫糊丸梧子大每五十丸空心米飮下治憂思失志小便淋閉黯如脂膏疲劇筋力或傷寒濕亦有此證生附散附子滑石各五分木通半夏瞿麥各七分半生姜七片燈心卄莖蜜半匙水煎服治飮水過度或爲寒澁心虛志耗遂成冷淋數起不通竅中腫痛增寒凜凜沈香散沈香石韋滑石王不留行當歸各五錢葵子白芍各三錢甘草橘皮各一錢爲末每二錢大麥煎湯調服治氣淋多因五內鬱結氣不舒行陰滯於陽以致壅滯小腹脹滿大便多泄小便不通二木散木通木香當歸芍藥靑皮角茴檳榔澤瀉陳皮甘草各三分肉桂少許水煎服治冷淋氣滯餘瀝澁痛身凉
二石葵子冷熱熨不怕脬轉如塞
二石散滑石寒水石冬葵子各一錢用水十盞煎至五盞分作二服治男婦脬轉八九日不得小便者冷熱熨法前以冷物熨小腹幾次後以熱物熨之又以冷物熨之自通將理自愈治二便秘塞或淋瀝溺血陰中疼痛此熱氣所致
三味葶藶火腑丹何憂溺秘爲癃
三味葶藶散通草茯苓各三兩葶藶二兩爲末每方寸匙水調日三服治小便急痛不利莖中疼痛火腑丹生地二兩木通黃芩各一兩爲末蜜丸梧子大每三五十丸木通煎湯下治心經蘊熱溺赤五淋澁痛兼治渴疾
遺溺鷄䏶胵灰補腎方名大兎
鷄䏶胵散男用雌女用雄鷄䏶胵一具竝腸洗淨燒灰爲末每二錢空心溫酒調服或加猪脬燒灰治遺尿失禁大兎絲子丸兎絲子蓯蓉各二兩黑附子五味子鹿茸鷄䏶胵桑螵蛸各一兩爲末酒糊丸梧子大每七十丸空心鹽湯下治內虛裏寒自汗不止小便不禁二苓丸赤茯苓白茯苓各等分水澄爲末別用生地汁同酒熬膏爲丸彈子大每空心嚼一丸鹽湯下治心腎俱虛神志不定小便淋瀝不禁
縮泉桑螵蛸散秘元丹君白龍
縮泉丸烏藥益智仁等分爲末酒煮山藥糊丸梧子大每七十丸臨臥鹽酒下治脬氣不足小便頻數或加鷄䏶胵桑螵蛸散螵蛸遠志龍骨菖蒲人參茯神鱉甲當歸等分爲末每二錢臨臥人參湯調服治勞傷心腎小便頻數如泔大能安神定志秘元丹白龍骨三兩訶子十枚砂仁辰砂各一兩爲末糯米粥丸菉豆大空心酒下二丸臨臥冷水下三丸忌葱茶韭助陽消陰正氣溫中治冷氣攻心腹痛泄瀉自汗遺溺陽衰足冷眞氣不足一切內虛裏寒等證
脫肛收澁縮砂蝟皮選用
縮砂散砂仁黃連木賊爲末每二錢米飮下治大腸虛而挾熱脫肛紅腫蝟皮散蝟皮鱉甲各灸焦一箇磁石五錢辣桂三錢爲末每二錢米飮下仍用草鞋底灸熱按入治脫肛不收單磁石散爲末每一錢空心米飮下然此亦鎭墜之劑不可多服
脫肛敷洗香荊熊鱉雷同
洗藥通用香附荊芥砂仁等分爲末每三錢水煎熱洗或服之亦可或用陳壁土泡湯薰洗有虛寒】及用力太過小兒呌呼久瀉脫者用五倍子五錢枯礬蛇床子少許爲末水煎洗之後用赤石脂末少許糝芭蕉葉上頻用托入如脫出尺許者以兩凳相竝中空一尺以甁盛藥水令滿與凳相平令患者仰臥凳上所脫浸於甁中逐日浸換以縮爲度如積冷年久不收者用石灰炒熱以帛包裹肛坐其上冷則別換仍以海鰾鮹末敷之如大腸本虛風毒熱邪承之致令脫肛紅腫者用單鐵粉入白蘝末和勻敷之卽按入【有熱者用熊膽五分兒茶二分氷片一分爲末人乳調搽肛上熱汁自出而肛收矣痔瘡亦妙或用鱉魚一箇水煮食之留湯薰洗留骨燒灰敷上卽愈如肛門腫痛及酒客病此者用木鱉子去殼搗爛刺湯薰洗別用少許塗之如肛門作痒者乃腹中有蟲用生艾苦練根煎湯薰洗仍以乾艾生姜煎服凡登厠後須水洗又不可用包裹湯藥雜物舊紙
噫水不勝火身中賊熱不能煩心上工五臟資脾以生萬病從口而入輕爲宿食藥易消重爲積聚方難執內傷】【補中益氣湯大有減加
挾外邪六經見證詳傷寒用藥賦挾痰及肥白人喘滿吐痰脈滑身熱加竹瀝姜汁半夏痰火盛者加茯苓或黃連倍陳皮去升柴恐升動痰火而生別證挾熱合火鬱湯心胸瞀悶身與手足心熱脈洪數大便久不快者加煨大黃如大便澁滯一二日一見致食少食不下者乃血少血中伏火而不潤加歸地麻仁桃仁如大便不利三五日一見者非血結血閉不通乃熱則生風病人必顯風證宜服人參黃芪湯加防風羌活大便通一貼卽止內傷病退後餘熱在臟燥渴不解者只用參芪甘草水煎入姜汁少許冷服或單人參湯加乾葛引胃氣上行以潤口乾憂思過者加木香砂仁白豆蔲氣滯加靑皮犯房者陽虛去升柴更加桂附陰虛去升柴加熟地山茱茰山藥有熱加牧丹皮如夢寐間困乏無力加五味子宿食加山査麥芽食不知味加神麯飢餓日久去柴胡加乾山藥心下痞悶加芍藥黃連腹痞脹加枳實厚朴木香砂仁天寒加乾姜心下痞而又覺中寒加附子黃連不能食心下痞者加生姜陳皮能食心下痞者加黃連枳實胃脘當心痛去苦寒藥加草豆蔲或脇痛縮急加柴胡腹痛加白芍寒凉時加半夏益智冷痛加官桂臍痛加熟地泄加白芍茯苓此方惟上焦痰嘔中焦濕熱及傷食膈滿者不宜詳見內傷總方
調脾生胃丹專去寒濕
人參白朮補氣茯苓滲濕各二兩麥芽砂仁消食半夏麯南星燥濕痰陳皮靑皮利氣白豆蔲蓽澄茄開膈石蓮肉淸心各一兩木香調氣三錢內南星三兩用姜汁浸一宿調黃泥包煨半日去泥爲末用粟米四兩作飯焙乾承熱用姜汁和濕再焙如是製七次搗爛爲丸菉豆大每五十丸姜湯下生胃消痰開胸膈進飮食肥白寒濕者宜
傷冷木香丁香以煖脾
木香見晛丸巴霜五錢荊三稜神麯各十兩木香柴胡各二兩香附石三稜草豆蔲各五兩升麻三兩爲末蒸餅丸菉豆大每卄丸白湯下量所傷服之治傷生冷心腹滿痛丁香脾積丸良姜醋煮丁香木香巴豆各五錢莪朮三稜各二兩靑皮一兩皂莢燒灰三片百草霜三匙爲末糊丸麻子大每十丸至卄丸五更湯下利去三五行以粥補住治諸般食積氣滯胸膈脹滿心腹刺痛如止脾積氣陳皮煎湯下吐酸姜湯下嘔吐藿香甘草煎湯下小腸氣炒茴香酒下婦人氣血刺痛醋湯下嘔吐菖蒲煎湯下小兒疳氣使君子煎湯下
食熱二黃大黃堪備急
二黃丸黃芩二兩黃連一兩升麻柴胡各三錢甘草二錢枳實五錢爲末蒸餅丸菉豆大每五七十丸白湯或姜湯下治傷熱食痞兀兀欲吐煩悶不安大黃備急丸大黃乾姜巴豆各等分爲末蜜丸小豆大每三丸熱水或酒下量大小服之忌生冷肥膩治中惡客忤心腹脹滿卒痛如錐口噤屍厥卒死等證除原散用原食傷物燒存性爲末以連根韭菜一握搗汁調服過一二時服下藥催之其所傷之物卽下而愈星朮丸牛膽南星白朮石羔黃芩芍藥薄荷各等分爲末砂糖調成膏津液化下或爲丸服亦好治喫茶成癖
寬中山査全資神麯作糊
單山査丸山査蒸熟曬乾爲末神麯煮糊丸梧子大每六七十丸白湯下治脇膈痞悶停滯飮食
保和枳朮妙在荷葉搗汁
保和丸山査六兩神麯半夏茯苓各二兩陳皮連翹蘿蔔子各一兩爲末蒸餅丸梧子大每七八十丸白湯下治一切食積健脾加白朮六兩名大安丸枳朮丸白朮二兩或三兩枳實一兩爲末先將荷葉搗水浸米煮飯半熟帶飯湯入完荷葉內就灰火中煨熟和前末搗丸菉豆大每五六十丸米湯下此法一補一消醫中王道近世率以辛熱助火消陰致令胃火益旺脾陰愈消變爲腸胃乾枯燥結不知脾胃屬土屬濕濕熱之病十常八九豈可偏用熱劑如傷濕麫心腹滿悶肢體沈重加蘿蔔子五錢神麯一兩紅花三錢傷濕熱不化加茯苓芩連各三錢澤瀉二錢大黃一兩神麯糊丸服傷豆粉濕麫油膩加半夏神麯各一兩陳皮七錢黃芩五錢枯礬三錢傷酥酪乳餅一切冷病加除濕湯一料車前子澤瀉各五錢神麯一兩乾生姜半夏紅花甘草各三錢茯苓七錢氣弱食少加陳皮飮食難化疼痛泄瀉加人參白芍神麯麥芽各一兩砂仁木香各五錢痰火胸膈鬱塞嚥酸噎氣呑酸或酒積泄結痛加黃連白芍陳皮各一兩石羔甘草各五錢砂仁木香各二錢川芎四錢痞塊加黃連厚朴各五錢積堅加莪朮昆布各三錢傷冷腹痛溏泄加半夏一兩砂仁乾姜神麯麥芽各五錢挾氣傷食加川芎香附各一兩木香黃連各五錢胸膈不利過服香燥以致胃脘乾燥噎膈反胃加黃連山梔桔梗甘草石羔各五錢白芍當歸各一兩胸膈頑痰交結大便燥閉加芒硝五錢素有痰加半夏陳皮茯苓各一兩芩連各五錢素有氣加木香一兩能食好食食後反飽難化此胃火旺脾陰虛也加白芍一兩半石羔一兩人參七錢甘草五錢黃連香附木香各四錢年高人脾虛血燥易飢易飽便燥加白芍當歸各一兩人參七錢升麻甘草各四錢山査麥芽桃仁各五錢枳朮湯枳實白朮等分荷葉少許水煎服治心腹堅大如盤飮水所作名曰氣分
脾冷而食不磨參芪草朮兮砂豆陳皮等分
加減補中湯人參黃芪甘草白朮砂仁肉豆蔲陳皮各等分水煎服
胃寒而飮不消蒼朴橘甘兮白蔲參苓再入
豆蔲平胃散蒼朮陳皮厚朴甘草白豆蔲人參茯苓等分大生姜煎溫服
治積因名立五方全憑損增
肥氣丸當歸蒼朮各一兩半靑皮一兩三稜莪朮鐵孕粉各三兩三味同醋煮一特蛇含石五錢火煆醋淬爲末醋糊丸梧子大每卅丸當歸浸酒下治肝積伏梁丸枳殼茯苓厚朴人參白朮半夏三稜各等分麫糊丸梧子大每五十丸食遠米飮下治心積痞氣丸附子赤石脂川椒乾姜桂心各一兩烏頭二錢半爲末蜜丸梧子大朱砂爲衣每十丸米飮下治脾積息賁湯半夏吳茰桂心各一錢半人參桑白皮苦葶藶各七分甘草五分姜棗煎服治肺積奔豚湯李根皮乾葛各六分川芎當歸半夏各一錢黃芩白芍甘草各五分姜煎溫服治腎積已上五方隨證加減所謂益元氣泄陰火破滯氣削其堅也
消塊芫花與三稜要量體質
消塊丸硝石三兩大黃四兩人參甘草各一兩爲末用陳醋三升置磁器內先納大黃不住手攪使微沸盡一升下餘藥熬至可丸則丸梧子大每卅丸米飮下當利如鷄肝米泔惡物下後忌風冷軟粥將息治癥瘕痞塊當先下此藥不令人困須量體虛實又治帶下絶産芫花丸芫花朱砂各等分爲末蜜丸小豆大每十丸濃棗湯下治瘧母停水結癖腹脇堅痛三稜煎三稜莪朮各四兩芫花一兩同入磁器中用米醋五盞浸之泥封器口以灰火煨令乾取出稜莪將芫花以餘醋炒令微焦焙乾爲末醋糊丸菉豆大每十五丸姜湯下治食癥酒癖血瘕氣塊時發刺痛全不思食及積滯不消心腹堅脹痰逆吐噦噫酸脇肋刺痛胸膈痞悶如婦人血分男子脾氣橫泄腫滿如水桑白皮煎湯下
已上三方皆覇劑也體薄氣弱者愼用
肉癖酒癥烏白白芥阿魏收功
烏白丸烏梅生姜各一斤白礬半夏各半斤搗勻用新瓦夾定火焙三日夜入神麯麥芽陳皮靑皮莪朮丁皮大腹子枳殼各四兩爲末酒糊爲丸姜湯下五十丸治酒積消食化痰白芥丸白芥子蘿蔔子各一兩半山梔川芎三稜莪朮桃仁香附山査神麯各一兩靑皮五錢黃連一兩半一半用吳茰水炒一半用益智仁水炒爲末蒸餅爲丸服治男婦食積死血痰積成塊在兩脇動作腹鳴嘈雜眩暈身熱時作時止大阿魏丸南星半夏山査神麯麥芽黃連各一兩連翹阿魏瓜蔞仁貝母各五錢風化硝石磏蘿蔔子胡黃連各二錢半爲末姜汁浸蒸餅糊爲丸梧子大每服三十丸白湯下治諸積聚一方加香附海石治嗽小阿魏丸山査二兩黃連一兩三錢連翹一兩爲末用阿魏二兩醋煮作糊爲丸白湯送下治肉積但脾虛者須用補脾藥煎湯下切不可獨用阿魏恐有虛虛之禍
痰痞血塊海石石磏生漆如失
海石丸海石三稜莪朮桃仁紅花五靈脂香附蚶殼石磏各等分爲末醋糊丸梧子大白朮煎湯下卅丸治痰與食積死血成塊塊去後須大補之石磏丸半夏一兩用皂角水浸透曬乾山査三兩石磏三錢爲末粥糊丸梧子大每卅丸白湯下治痰飮成積單蚶殼丸又名瓦壟子火煆醋淬三次爲末醋糊爲丸姜湯下治一切氣血痰塊癥瘕生漆膏阿魏一兩生漆濾過木耳各四兩蜂蜜六兩和勻入錫罐內密封罐口置鍋內水煮三炷香久取起候冷每服二茶匙食遠燒酒調下日三次忌油膩發毒物治男婦痞塊神效
氣聚香稜王道無如通玄
香稜丸三稜檳榔各六兩靑皮陳皮莪朮枳殼枳實蘿蔔子香附子各三兩山査四兩黃連神麯麥芽鱉甲乾漆桃仁䃃砂砂仁當歸尾木香甘草各一兩爲末醋煮麫糊爲丸如梧子大每服三五十丸白湯下治五積六聚氣塊通玄二八丹黃連半斤芍藥當歸生地烏梅各五錢爲末用雄猪肚一具入藥於內以線縫之將韭菜二斤鋪底面於鍋內蒸之候湯乾再添蒸一日以藥熟爲度取出俱入石臼內搗丸梧子大每七十丸如飮食積聚等證侵晨姜湯下或不泄或瀉一二次卽以溫粥補住如泄痢飯後茶淸下卽止以姜湯則行茶淸則止眞治積聚止泄痢除拘急之妙藥
積纂平胃伯藥隨宜出入
纂積丹用平胃散一料爲主如氣積無形加木香檳榔靑皮陳皮沈香蘿蔔子香附爲佐樟樹皮少許甚者以巴豆炒諸藥黃色去巴血積有形加三稜莪朮牛膝川芎當歸尾鱉甲紅花蚶殼桃仁乳沒之類甚者以芫花煮醋以製前藥酒積加葛花黃連砂仁麥芽陳皮木香猪苓澤瀉車前子之類果積加草菓山査香附烏藥枳殼菖蒲少許魚積加紫蘇甚者加靑礬拌炒諸藥須先炒藥熱而後入礬可也肉積加山査阿魏飯積加麥芽糓芽神麯枳實水積加半夏茯苓葶藶澤瀉浮腫加商陸汁爲糊或只用靑礬炒藥不傷元氣爲妙痰積加海粉礞石半夏白礬風化硝寒積新積加乾姜巴豆良姜茴香丁香白豆蔲益智仁菖蒲少許熱積久積加黃連黃柏大黃滑石氣弱者通加人參有瀉者加肉蔲有蟲者用苦練根皮一斤皂角十片以水一碗熬膏搜和前藥爲丸先用沈香爲衣後用雷丸木香爲衣每十丸四更時分砂糖水下尋常醋糊丸梧子大每三五十丸空心米飮下治一切積證嘔吐呑酸胸膈痞悶或爲癥瘕或泄或秘脾胃怯弱飮食不消腹脹面黃四肢酸疼無力甚則爲疸爲腫流爲瘡癰痿痺等證此方積氣丹合退黃丸纂成加減由人
凡病若發汗、若吐、若下、若亡血無津液而陰陽自和者必自愈
大下後發汗其人小便不利此亡津液勿治之其小便利必自愈
下之後發其汗必振寒脈微細所以然者內外俱虛故也
下之後復發其汗晝日煩躁不得眠夜而安靜不嘔不渴而無表證脈沈微身無大熱者乾薑附子湯主之
發汗後身體疼痛其脈沈遲桂枝加芍藥生薑人參湯主之
發汗後不可更行桂枝湯汗出而喘無大熱者可與麻黃杏子甘草石膏湯
發汗過多其人義手自冒心心下悸欲得按者桂枝甘草湯主之
發汗後其人臍下悸者欲作賁豚茯苓桂枝甘草大棗湯主之
發汗後腹脹滿厚朴生薑甘草半夏人參湯主之
傷寒苝爲末用葱白煎湯露一宿爲丸粟米大每四錢五更葱湯或木香煎湯下取寸白蟲用東方上石榴根煎湯面東服之小兒服一錢或五分天明取下病根或蟲或如爛魚腸或如馬尾蝦蟇小蛇諸般怪物或小便取下靑黃紅白或米泔等色其蟲皆因飮食中所感而成此藥不比巴霜甘遂䃃砂等劑不動眞氣有蟲取蟲有積取積有氣取氣有塊取塊一服見效凡人面上白斑脣紅能食心嘈顔色不常臉上生有蟹爪露者便有蟲也此丸四時可服孕婦禁用治山嵐瘴氣傳屍勞瘵水腫瘧痢咳嗽黃疸噎膈腸風痔漏一切風氣食積疼痛瘡癩熱痰痞塊赤眼口瘡女人經脈不調血瘕血閉赤白帶下小兒癲癎一切疳積蠱積竝治一方去史君子名七轉靈應丹如失聲加沈香琥珀忌生冷葷腥等物一月
貼膏神聖莫及
神效阿魏散天竺黃蘆薈殭蠶各二錢阿魏二錢二分藩木鱉一箇兒茶甘草各三錢大黃一兩穿山甲七片爲末每三錢酒調服卽化下膿血來或醋調膏貼臍亦好大治痞疾三聖膏風化石灰半斤爲末瓦器中炒令淡紅色提出候熱稍減次下大黃末一兩就爐外炒候熱減入桂心末五錢略炒入米醋熬成黑膏厚紙攤開貼患處
治蠱消毒東坡雄礬丸三般
卽蠟礬丸加雄黃等分端午日爲丸梧子大每七丸熟水下治蠱毒及蟲蛇畜獸等毒神效消水毒飮吳茱半升生姜犀角升麻陳皮各一兩烏梅七介用水七碗煎至二碗分二服
理脾郄瘴經略金丹一粒
理脾郄瘴湯陳皮白朮茯苓黃芩半夏山梔山査各一錢蒼朮神麯各八分黃連前胡各七分姜煎服治遊宦四方水土不服者一粒金丹膃肭臍阿芙蓉各二錢腦麝各一釐朱砂原蠶蛾各三分爲末入磁器內別用燒酒二鍾煮射干草熬至八分傾於前碗內放水面上炭火滾四五次取出丸梧子大金箔爲衣每半月十日方可服一丸體稍盛者四季各服一丸砂糖或梨嚼爛送下治五勞七傷男女諸般勞嗽吐痰吐血嘔酸反胃咳逆風壅痰涎冷淚鼻流淸涕水泄痢疾心腹脹痛腸鳴痞塊酒疸食黃水氣宿食不化飮食減少左癱右瘓三十六種風七十二般氣潤三焦補精氣安五臟定魂魄壯筋骨益元陽寬胸膈煖腰膝止疼痛明眼目返老還童行走輕健黑鬚髮牢牙齒凡仕宦兩廣及飢飽酒食生冷損傷脾胃尤宜
噫節勞逸氣血自然循常甘淡泊水土隨處可襲
氣失其平之謂疾有升無降之謂逆或爲胸腹痞滿或爲脇疝痛刺分氣順氣降氣撞氣用何方辛凉辛平辛溫辛熱任君擇
木香分氣丸木香甘松各一兩甘草六兩香附一斤莪朮半斤爲末糊丸梧子大每卅丸姜湯橘皮煎湯任下治一切氣逆心胸痞悶腹脇虛脹或加丁皮藿香姜黃砂仁檀香常服寬中進食木香順氣丸木香蘿蔔子大腹皮五錢枳殼陳皮香附各一兩黑丑六兩故紙一兩使氣升降而歸於腎也爲末水丸梧子大每五十丸溫水下沈香降氣湯沈香二錢砂仁五錢甘草一兩二錢香附四兩爲末每二錢入鹽少許白湯調服治陰陽壅滯氣不升降胸膈痞悶喘促短氣噎醋呑酸脾胃留飮脇下支結妨悶阿魏撞氣丸小茴靑皮甘草陳皮莪朮川芎各一兩生姜四兩用鹽五錢淹一宿胡椒白芷肉桂砂仁丁香皮炒各五錢爲末用阿魏一錢半和麫糊丸芡實大每藥一斤用朱砂七錢爲衣每三五丸男子氣痛炒姜鹽湯下婦人血氣痛醋湯下治五種噎疾九種心痛痃癖氣塊冷氣攻刺腹痛腸鳴嘔吐酸水男子疝氣女人血氣
交感丹治鬱甚矣脫營
茯神四兩香附一斤爲末蜜丸彈子大每一丸空心細嚼用本方加甘草少許爲末調熱湯送下治心腎不交驚悸痞塞食少遺精夢泄大能益氣淸神降火升水
淸氣湯退熱煩也氣逆
退熱淸氣湯柴胡橘皮茯苓各一錢半夏枳殼各八分香附七分川芎五分砂仁七粒木香甘草各三分姜煎溫服治氣逆身熱中脘痞滿
破氣滯枳橘須加引經
枳橘湯橘皮八錢枳殼一錢半生姜四錢鬱甚加姜黃少許水煎食遠溫服治胸痺胸中氣塞短氣須審氣滯何部分以引經藥導之橘皮一物湯橘皮洗淨一兩新汲水煎溫服治諸氣攻刺及感風寒暑濕初證通用凡酒食所傷中脘痞塞妨悶嘔吐呑酸
止刺痛蒼莎善能淸膈
淸膈蒼莎丸蒼朮二兩香附一兩半黃芩黃連各五錢爲末用紅熟瓜蔞去皮搗糊和丸菉豆大每三十丸溫湯下治因濕熱痰火氣滯
枳實韭白湯除胸痺
枳殼一枚韭白二兩厚朴一兩肉桂瓜蔞仁各五錢先煮枳朴減半入諸藥煎濃食遠服治心中痞滿此留氣結在胸胸滿脇下逆搶心
木香檳榔丸消膈食
木香枳殼靑皮杏仁檳榔各一兩郁李仁皂角半夏麯各二兩爲末別用皂角熬膏入蜜少許和丸梧子大每五十丸食後姜湯下導三焦寬胸膈破痰逐飮快氣消食一方去杏仁皂角半夏郁李仁加當歸黃連黃芩黃柏陳皮三稜莪朮大黃牽牛糊丸服治濕熱濕痰氣實耳聾兼治諸氣諸積腹脹痢疾
神保丸一切痛疼
全蝎七箇巴霜十箇木香胡椒各二錢半爲末蒸餅丸麻子大朱砂爲衣每五七丸心膈痛柿蒂燈心煎湯下腹痛柿蒂煨姜湯下血痛炒姜醋湯下肺氣甚者以白礬蛤粉各二錢黃丹一錢同硏煎桑白皮糯米飮下氣小喘只用桑皮糯米飮下脇下痛炒茴香酒下大便不通蜜湯入檳榔末一錢下氣噎木香煎湯下宿食不消茶酒漿任下治諸積氣痛項背注痛宣通臟腑
仙傳一塊氣丸積
補骨脂乾漆乾姜姜黃俱炒莪朮三稜玄胡索木香砂仁史君子五靈脂人參白朮茴香檳榔肉豆蔲丁香丁皮茯苓雷丸大黃枳殼巴豆炒各一錢一字蘿蔔子炒靑皮陳皮各五錢皂角一片芫花五分牽牛大麥芽各炒一兩爲末醋糊丸菉豆大每三五丸至十丸茶酒任下取積陳皮煎湯下十五丸如傷食就以所傷之物煎湯下治氣喘心氣膈氣脇氣疝氣腰氣脚氣積氣瘴氣兼治不伏水土氣酒食所傷不思飮食赤白痢疾女人乾血氣小兒積證久服治勞瘵亦效不助虛陽不損眞氣又能殺蟲單芙蓉散用芙蓉葉有花帶花有子帶子採一朶搗泥爛將井水濾去渣服卽效治男無室女無夫思慾動火以致胃脘諸痛自汗脣紅頰赤脈亂
噫勿以喜怒斵元氣養性全功勿以腸胃煖生冷保身上筞
外集卷六下
雜病用藥賦下
氣屬陽而血屬陰陽有餘而陰不足挾火則必妄行有鬱則便凝蓄吐血熱者四生搗汁山梔鷄蘇兮古葛連和膏爲丸如梧
四生丸生薄荷生艾葉生栢葉生地黃各等分細搗爲丸鷄子大每一丸水煎或鹽湯化服治血熱妄行吐衄山梔地黃湯山梔一錢二分生地芍藥知母貝母瓜蔞仁各一錢天花粉牡丹皮麥門冬水煎服治痰積熱先痰後血鷄蘇散薄荷黃芪生地阿膠貝母白茅根各五分桔梗麥門冬甘草各二分半姜煎服治勞傷肺經唾內有血咽喉不利龍腦鷄蘇丸薄荷一斤麥門冬四兩蒲黃阿膠各二兩甘草一兩半人參黃芪各一兩爲末銀柴胡木通各二兩用湯半碗浸二宿取汁用蜜二斤煉一二沸入生地末六兩攪勻入柴木汁慢火熬成膏然後將前末同和爲丸豌豆大每卄丸嚼破熟水下虛寒煩渴驚悸人參煎湯下咳唾吐衄下血麥門冬煎湯下血淋茅花煎湯調白草霜末下諸淋車前子煎湯下治心中鬱熱煩渴凉上膈解酒毒及諸血發寒熱驚悸勞煩咳嗽諸淋胃熱口臭肺熱喉腥脾疸口甜膽疸口苦竝皆治之一方去門冬參膠蒲黃木通柴胡加荊防菊花片腦川芎桔梗蜜丸麥門冬煎湯下古葛連丸葛花黃連各四兩爲末用大黃末熬膏爲丸梧子大每百丸溫水下或煎服亦可治飮酒過多熱蘊胸膈以致吐衄
吐血虛者三黃補血參栢狗膽兮好京墨磨蛋化水一掬
三黃補血湯熟地一錢生地黃芪當歸各八分白芍七分柴胡升麻牡丹皮川芎各五分水煎服治諸血不止自汗身熱加減四物湯生地當歸白芍山梔牡丹皮貝母知母黃栢陳皮白朮甘草玄參麥門冬各等分水煎服如身熱加地骨皮子芩嘔吐血加知母石羔以瀉胃火如咳血加茅根黃芩以瀉肺火唾咯血加梔栢及肉桂少許以瀉腎火吐衄不止加炒黑乾姜栢葉茜根大小薊便血不止加槐花地楡百草霜溺血不止倍山梔加車子小薊黃連俱炒焦諸失血久加升麻阿膠人參入童便姜汁韭汁古參栢糊沙參側栢葉各一錢半爲末入飛羅麵三錢水調如糊啜服治男婦九竅血如泉湧或用生地藕節生梨搗汁磨京墨徐徐服之或生姜蘸百草霜含嚥或荊芥燒灰米飮調服狗膽丸五靈脂爲末用狗膽汁和丸芡實大每一丸姜酒化下不得漱口急進白粥不可太多治男婦連日吐血不止單京墨丸京墨二兩爲末用鷄子白三箇和丸梧子大每十丸生地黃汁下治吐血衄血一方用烏鷄子白以手磨千百次自然化成水入人參末二錢調勻五更服服時不得語仰啜自然覺心肺俱凉滿口津液而吐咯血止
衄血解鬱天地茜梅莎芎
解鬱湯柴胡黃連黃芩黃芪地骨皮生地熟地白芍各等分水煎服古天地膠天門冬一斤熟地黃八兩蜜丸酒下治咳血又可辟糓或用生地麥門冬等分水煎服治吐衄諸藥不止茜梅丸茜草根艾葉各一兩烏梅肉五錢爲末蜜丸梧子大每卅丸烏梅煎湯下治衄血無時古莎芎散香附四兩川芎二兩爲末每二錢茶淸下蓋香附開鬱行氣使邪火散於經絡川芎和血通肝使血歸於肝臟血歸火散其血立止
咯血保命聖餅玄霜丹朮
保命散生地熟地枸杞子地骨皮天門冬黃芪白芍黃芩甘草各一錢水煎服治諸見血無寒如脈微身凉加官桂五分聖餅子杏仁四十粒硏細用黃蠟炒黃色入靑黛一錢揑作餅子用時以柿子一枚破開以餅置其中合定濕紙包煨硏水服治咯血玄霜膏烏梅汁梨汁柿霜白糖白蜜蘿蔔汁各四兩姜汁一兩茯苓末八兩用乳汁浸曬九次欵冬花紫菀各末二兩共入砂鍋內慢火熬成膏丸如彈子大臨臥含化一丸治吐血虛嗽神效又方欵冬花枸杞子五味子山藥各一兩五錢蘿蔔子一合半蘇木歸尾各七錢爲末梨汁藕汁竹瀝姜汁人乳各半碗共入罐內槐枝攪勻皮紙封固文武火炆三炷安息香久取出埋土中一夜出火毒每服各等分專能治痰火勞嗽失血氣喘等證加減逍遙散牡丹皮白朮各一錢半當歸芍藥桃仁貝母各一錢山梔黃芩各八分桔梗七分靑皮五分甘草三分水煎服治痰中見血
血後倦弱扶脾生脈大阿膠
扶脾生脈散人參當歸白芍各一分紫菀黃芪各二錢麥門冬五味子甘草各五分食後水菓調服治見血後脾胃虛弱氣喘精神短少衄血吐血不止一方又名黃芪補血湯大阿膠丸麥門冬茯神栢子仁百部杜冲丹參貝母防風各五錢遠志人參各二錢半茯苓山藥熟地阿膠五味子各一兩爲末蜜丸彈子大每一丸水煎和渣服治肺虛客熱咳嗽咽乾多涎或見鮮血及勞傷肺胃思慮傷心吐血嘔血
血止除根潤肺門冬女貞肉
天門冬丸天門冬一兩甘草白茯阿膠貝母杏仁各五錢爲末蜜丸梧子大時時含化十丸治吐血咯血大能潤肺止嗽女貞剪紅丸冬靑子肉二斤紅花三兩爲末煉蜜丸食後服熱重加天花粉山梔各二兩或用二味煎湯下止血斷根兼治婦人閉經逆經血疾
溺血鹿膠沒藥治虛寒
鹿角膠丸鹿角膠五錢沒藥髮灰各三錢爲末用茅根汁打糊丸梧子大每五十丸鹽湯下治房勞小便尿血
便血厚朴楡砂取效速
厚朴煎厚朴生姜各五兩同搗爛炒黃白朮神麯麥芽五味各一兩同炒黃爲末水糊丸梧子大疾作時空心米飮下百丸平時只服五十丸治諸下血五痔蓋脾胃本無血緣氣虛腸薄自榮衛滲入而下故用厚朴厚腸胃麥芽消酒食白朮導水血自不作是亦以脾胃爲主也故服之多取奇效楡砂湯地楡四錢砂仁七枚生甘草一錢半灸甘草一錢水煎溫服治結陰便血不止漸而極多者宜服治便血赤楞方用黑豆一升炒焦爲末入好酒一碗去豆末飮酒神效
臟毒蒼地卷栢連殼兮臟頭參丸可呑
蒼地丸蒼朮陳皮各三兩黃栢黃連各一兩半連翹黃芩各一兩爲末生地六兩搗膏爲丸梧子大每五七十丸白湯下治熱毒下血古卷栢散卷栢葉焙乾黃芪各一兩爲末每二錢米飮調服治臟毒卽效白栢丸白朮五錢黃栢生地白芍黃芩地楡香附各二錢爲末蒸餅爲丸服治濕熱下血酒蒸黃連丸黃連凈剉一斤用好酒四盞浸瓦器中置甑上累蒸至爛取出曬乾爲末水丸梧子大每五十丸溫水下治酒毒積熱下血肛門作熱又厚腸胃黃連丸黃連黃栢厚朴當歸乾姜木香地楡阿膠爲末蜜丸梧子大白湯下卄丸治下焦便血古連殼丸黃連枳殼各二兩用槐花炒過去槐花爲末蒸餅爲丸服治內傷經絡下血用此以解絡脈之結臟頭丸槐子一兩牙皂七分黃連四兩糯米一升爲末用雄猪大腸一條去油洗淨將前藥入內兩頭扎住砂鍋內煮爛搗丸梧子大每六七十丸米飮下治腸風下血脫肛苦參丸苦參半斤槐角六兩女貞實四兩歸尾二兩爲末用大猪腸三尺入藥在內兩頭扎住炆爛同枯礬末四兩搗丸梧子大每卅丸米飮下忌椒醋治腸風下血及久年痔漏
腸虛龜樗礬附烏荊兮腸風黑散急服
活龜丸江湖大烏龜一箇先用柴火燒熱地以罩蓋龜地熱逼出臭屁待屁盡以稈繩都身包縳外用黃泥封固灰火中煨熟撈起剝淨取肉硏如泥其殼用牛骨髓塗灸五七次沁透蘇乾爲末又用黃連一兩九蒸九曬歸尾三錢三分爲末和前龜肉搗丸梧子大每四五十丸白湯下大能扶衰益弱補陰壯陽又治腸風痔漏龜栢丸龜板二兩側栢葉一兩半芍藥一兩半椿根皮七錢半升麻香附各五錢爲末粥丸四物湯加白朮黃連陳皮甘草生姜煎湯送下治便血久而致虛腰脚軟痛及麻風瘡痒見面古樗參散樗根白皮人參各二兩爲末每二錢空心溫酒米飮任下忌一切毒物治大腸風虛飮酒飮食過度挾熱毒下利膿血大腸連肛門痛不可任多日不瘥礬附丹靑礬四兩用瓦罐盛火煆食頃侯冷入鹽一合硫黃一兩再煆食頃侯冷取出入附子一兩爲末粟米粥丸梧子大每卅丸空心生地汁下治陽虛腸風下血當日立止一月除根久服助下元除風氣益臟腑古烏荊丸川烏一兩荊芥穗二兩爲末醋煮麫糊爲丸梧子大每服二十丸溫酒或熱水下有疾時食空日三四服無疾者只早一服治腸風臟毒下血不止諸風攣搐頑麻瘙痒及婦人血風頭風眩暈等證久服悅顔色黑鬚髮腸風黑散童男髮槐花槐角蝟皮各一兩荊芥二兩同入罐內鹽泥固濟燒存性出火毒再入灸甘草三分炒枳殼二兩每三錢空心水煎服治腸風下血及糞前後
剪紅香梅虛漏醫
煎紅丸側栢葉鹿茸附子續斷黃芪阿膠枯礬各五錢當歸一兩爲末醋糊丸梧子大每七十丸空心米飮下治臟腑虛寒下血不止面色痿黃日久羸瘦東垣謂勞損宜溫此方之義非溫寒之說也香梅丸烏梅百藥煎俱燒存性香白芷各等分爲末糊丸梧子大每三五十丸米飮下治腸風臟毒及崩漏等疾或去白芷
結陰升陽血箭束
結陰丹枳殼葳靈仙黃芪陳皮椿根皮何首烏荊芥各五錢爲末酒糊丸梧子大每五七十丸陳米飮入醋少許下治結陰腸風臟毒下血升陽除濕和血湯生地牡丹皮生甘草各五錢灸甘草黃芪各一錢當歸熟地蒼朮秦艽肉桂各三分陳皮升麻各七分白芍一錢半水煎空心熱服治血箭濕毒
噫病情好補而怕攻藥熱興陽而助慾丹溪滋降法至今無人知東垣陰火論從古宜細讀
諸病所以尋痰者痰因火動百病非相火盛則眞火衰痰火所以生異證者痰因氣逆百病非邪有餘則正氣乏治本化痰淸氣抑上溫中潤下盡平和
化痰丸半夏南星生姜白礬皂角各四兩同入砂鍋內水煮南星無白點爲度去皂角不用入靑皮陳皮乾葛蘇子神麯麥芽山査蘿蔔子香附杏仁各一兩一方加枳實茯苓爲末姜汁浸蒸餅丸梧子大每五七十丸食後臨臥茶酒任下快脾順氣化痰消食淸氣化痰丸半夏二兩陳皮茯苓各一兩半薄荷荊芥各五錢黃芩連翹山梔桔梗甘草各一兩如腸胃乾燥加大黃芒硝爲末姜汁糊丸梧子大每五十丸姜湯下治痰因火動胸膈痞滿頭目昏眩故用二陳湯豁痰利氣合凉膈散降火淸頭目而散風熱也抑上丸白朮黃芩黃連各一兩石羔二兩靑黛五錢爲末蒸餅爲丸服治痰因火動溫中化痰丸靑皮陳皮良姜乾姜各五兩爲末醋糊丸梧子大每五十丸米飮下治停痰留飮胸膈滿悶頭目眩暈咳嗽涎唾或飮酒過多嘔噦惡心潤下丸陳皮半斤半夏二兩各用水化鹽五錢拌勻煮乾烘燥入南星黃芩黃連甘草各一兩爲末蒸餅丸菉豆大每五七十丸白湯下善降痰飮
治標滾痰控涎小胃三花神佑能開結
滾痰丸大黃黃芩各八兩瀉陽明濕熱沈香五錢引諸氣上至天下至泉礞石焰硝各一兩墜痰二味同入砂罐內蓋之鐵線縛定鹽泥固濟曬乾火煆紅候冷取出同前藥爲末水丸梧子大或加朱砂二兩爲衣每四五十丸量虛實加減食後臨臥茶淸溫水任下攻腸胃痰積及小兒食積痰驚風痰盛實熱者最爲要藥體弱者加六君子湯一料入竹瀝姜汁和如稀糊以磁器盛曬乾再以竹瀝姜汁拌曬如此者三次又用竹瀝姜汁爲丸小豆大每百丸食遠米飮下名竹瀝達痰丸能運痰於大腸從大便出不損元氣妙惟有泄有孕者忌用墜痰丸皂角醋浸一宿炒黑牽牛各一斤白礬用完瑪瑙一兩同枯候冷去瑪瑙蘿蔔子各半斤靑木香四兩爲末姜汁糊丸菉豆大每四五十丸量人虛實五更白湯或姜湯下天明取下頑痰病卽除根治心腹走注刺痛及氣痰風痰或頭目眩暈或迷塞心竅不省人事或頭面結核不一或肩背兩手十指麻木或氣塞胸中一切痰證神效控涎丹甘遂大戟白芥子各等分驚痰加朱砂爲衣痛甚加全蝎酒痰加雄黃全蝎驚氣痰成塊加穿山甲鱉甲玄胡索莪朮臂痛加木鱉子桂心熱痰加盆消寒痰加丁香胡椒肉桂爲末糊丸梧子大每五七丸至十丸量虛實加減丸數食後臨臥淡姜湯下治忽患胸背脇項手足腰胯隱痛筋骨牽引釣痛時時走注乃痰在胸膈上下作楚而然或手足冷痺氣脈不通誤認爲癱瘓者小胃丹甘遂麵包煨熟大戟長流水煮一時洗淨曬芫花醋浸一宿炒黑勿焦各五錢大黃一兩半用酒濕紙包煨熟再用酒略炒黃栢三兩爲末粥丸麻子大每十丸臨臥津液下欲利空心溫湯下上可取胸膈之痰下可取腸胃之痰及濕痰積熱惟胃虛少食者忌用一方加南星半夏各二兩半用白礬皂角姜汁水煮十五次桃仁杏仁用白礬皂角水泡紅花酒蒸陳皮枳實用白礬水泡半日炒白朮白芥子各一兩蒼朮二兩用米泔白礬皂角水浸一宿炒爲末姜汁竹瀝煮神麯爲丸服名加味小胃丹中風痰痞積眩暈喉痺淡姜湯下癱瘓不語濃姜湯下推痞塊頭風頭痛宜臨臥食後服神效三花神佑丸甘遂大戟芫花各醋炒五錢黑丑二兩大黃一兩輕粉一錢爲末水丸小豆大每初服二丸漸加二丸日三服溫水下至便利卽止多服頓攻轉加痛悶損人治風痰涎嗽氣血凝滯不通及一切濕熱積結痰飮懸飮變生諸病或水腫大腹實脹喘滿或風熱燥鬱肢體麻痺走注疼痛等證人壯氣實者可暫服之蓋輕粉治水腫鼓脹之藥以其善開濕熱怫鬱故也或去輕粉牽牛亦好開結枳朮丸枳實白朮半夏南星枯礬葶藶大黃靑皮各三錢木香三錢黑丑二兩皂角酥灸旋覆花各一兩爲末姜汁糊丸梧子大每五十丸姜湯下婦人乾血氣膈實腫滿或二便不通姜葱煎湯下導滯化痰升降陰陽通行三焦蕩腸胃導𦜶胱專主胸痞惡心嘔噦酒食停積兩脇膨悶咽嗌不利上氣喘嗽黃疸等證
理濕積靑礞硝石尋常
靑礞石丸靑礞石焰硝各二兩搗碎同入小罐內瓦片蓋之鐵線縛定鹽泥固濟曬乾火煆紅候冷取出南星二兩白礬水浸二日半夏皂角水浸二日黃芩姜汁炒茯苓枳實各三兩風化硝用蘿蔔同煮硝化去蘿蔔濾淨入臘月牛膽內風乾五錢共爲末神麯糊丸梧子大每三五十丸白湯下治食積去濕熱痰一方去硝芩加黃連三兩連翹五錢麝一分治膨脹雖下藥不消者用此卽效黃白丸黃連瓜蔞仁白朮神麯麥芽各一兩川芎七錢靑黛五錢人中白三錢爲末姜汁浸蒸餠爲丸服治陰虛食積痰火
袪風痰鬱金蜈蚣猛烈
袪風痰丸防風二兩明礬川芎牙皂鬱金各一兩赤脚黃脚蜈蚣各一條爲末蒸餅丸梧子大每卅丸食前茶湯下袪風痰行濁氣搜風化痰丸半夏四兩人參槐角殭蠶白礬陳皮天麻荊芥各三兩辰砂五錢爲末姜汁浸蒸餅丸豆大辰砂爲衣每四十丸姜湯下
消破痰飮神朮兮單製半夏尤有功
消飮丸白朮二兩茯苓五錢枳實乾姜各七錢爲末蜜丸梧子大每卅丸溫水下治停飮胸滿嘔逆腹中水聲不思飮食破飮丸蓽撥胡椒丁香砂仁蝎梢靑皮木香巴豆烏梅各等分爲末先將靑皮同巴豆漿水浸一宿取出同炒靑皮焦去巴豆又將其水浸烏梅肉蒸爛和前藥搗丸菉豆大每十五丸津液下治五飮停蓄胸脇結爲支滿氣促搶心疼痛神朮丸蒼朮一斤爲末用生油麻五錢水二盞硏爛取汁又入棗肉十五粒同搗丸梧子大每五十丸溫酒下治痰飮挾瘀血成窠囊行痰極效單半夏丸半夏用香油炒爲末粥丸梧子大每三五十丸姜湯下治濕痰喘急止心痛法製半夏明礬六兩硝石四兩煮水六碗却將半夏一斤先以水洗淨入藥水內浸三宿又取入淸水內浸七日取出切片加薄荷四兩甘草二兩任用消飮化痰壯脾順氣靑州白丸子半夏七兩南星白附子各二兩川烏五錢俱生用爲末絹袋盛於井水內擺出以盡爲度置磁器內日曬夜露日換新水澄之浸春五夏三秋七冬十日去水曬乾爲末糯米粉煮淸糊丸梧子大每卄丸姜湯下癱瘓風酒下小兒驚風薄荷煎湯下三丸兼治男婦風痰壅盛嘔吐涎沫
宣化氣涎三仙兮指迷作麯眞有法
三仙丸南星半夏各一斤爲末用生姜汁調成劑攤在篩中以楮葉蓋令發黃色曬乾收之須五六月內做麯如醬黃法每麯四兩入香附末二兩糊丸梧子大每四十丸食後姜湯下治中脘氣滯胸膈煩滿痰涎不利頭目不淸或去香附加橘皮治氣痰千金指迷丸半夏麯二兩白茯苓虛人用乳汁蒸瘦人血少用砂仁同酒浸蒸去砂仁又用生地汁浸蒸枳殼用麥麩醋水炒各一兩風化硝一錢半爲末姜汁糊丸梧子大如治脾胃痰用神麯爲糊治血分痰酒糊治氣分上焦痰蒸餅糊治骨節四肢痰鹽酒入姜汁糊治足痰牛膝煎膏爲引治痰病深痼牛膏和汁多服卽可以汗吐下如倒倉法也每早常服三五十丸姜湯下旬月以往大便溏滑是潛消痰積之驗也如耳聾氣壅上焦諸風熱頭風等證竹瀝入姜汁白湯下二三百丸以利爲功服愈痰火之後住服但覺少作卽服又與諸服食補養之藥不爲相妨
瓜蔞貝母不怕肺經燥乾
香附瓜蔞靑黛丸三味等分爲末或去香附亦可蜜丸芡實大每一丸食後臨臥噙化治燥痰鬱痰酒痰咳嗽𩚚逆凡積痰非靑黛瓜蔞不除單貝母丸貝母用童便浸春夏一日秋冬三日洗淨曬乾爲末糖霜調和不時服之或白湯調服治痰要藥或加童便製香附爲丸服亦可
丁香半夏何憂胃冷酸噎
丁香半夏丸半夏三兩藿香五錢肉豆蔲丁香木香人參陳皮各二錢半爲末姜汁煮糊丸如小豆大每服二三十丸食後姜湯下治脾胃宿冷胸膈停痰嘔吐惡心呑酸噎氣心腹滿悶不思飮食等證
竹瀝膏霞天膏火鬱老積擇人
竹瀝膏用水白竹截長二尺許每段劈作四片以磚二塊排定將竹片仰架磚上兩頭露一二寸下以烈火迫之兩頭以盆盛瀝六分中加姜汁一分服之痰熱甚者止可加半分耳大治熱痰及能養血淸熱有痰厥不省人事幾死者灌之卽甦誠起死回生藥也霞天膏用二三歲純色肥澤無病黃牯牛四腿項脊淨肉四五十斤切成塊子於淨室中以銅鍋貯長流水煮之不時攪動別以新鍋煮沸湯旋加常使水淹肉五六寸掠去浮沫煮爛如泥以絹濾肉汁入小銅鍋內用桑柴文武火候不住手攪只以汁漸加熬如飾餳滴水成珠其膏成矣大抵肉十二斤煉膏一斤爲度以磁器盛之用調藥劑初少漸多沸熱自然溶化用和丸每三分攙麫一分同煮成糊或用煉蜜寒天久收生黴用重湯煮過熱天冷水窨之可留三日凡治實痰新痰用南星半夏燥之橘紅枳殼散之茯苓猪苓滲之黃芩黃連降之巴豆附子流通之竹瀝瓜蔞潤下之如虛痰老痰稠粘膠固於胸臆依附盤泊於腸胃當用此膏吐瀉不致虛損元氣如癱勞鼓噎於補虛藥中加之以去痰積可收萬全服此比之倒倉更穩仍須善養者
節齋方謝傳方化痰淸金忌鐵
節齋化痰丸天門冬酒芩瀉肺火瓜蔞仁橘紅潤肺降痰海粉各一兩芒硝鹹以軟堅香附鹽水炒開鬱降氣桔梗連翹開結降火各五錢靑黛二錢解鬱火爲末煉蜜入姜汁少許和藥搗丸龍眼大每細嚼一丸淸湯下或黍米大每五十丸淡姜湯下治鬱痰老痰謝傅淸金丸薄荷四兩百藥煎二兩土桔梗兒茶各五錢砂仁訶子各三錢硼砂二錢爲末柿粉單入煎以水熬成膏和末搗丸櫻桃大每噙化一丸緩緩嚥下化痰止嗽淸金降火又解酒毒
喘因風寒三拗湯中加星半
加減三拗湯麻黃一錢杏仁桑白皮各七分甘草五分蘇子前胡各三分姜三片水煎服如痰盛加南星半夏煩喘加石羔火喘口乾加黃芩瓜蔞仁薄荷寒喘加細辛肉桂氣喘加兠鈴烏梅氣短而喘去麻黃加人參茯苓
喘屬七情四磨湯內君沈烏
四磨湯人參檳榔沈香烏藥各等分磨濃水取一盞煎三五沸食後服治七情傷感上氣喘急妨悶不食六磨湯沈香木香檳榔烏藥枳殼大黃各等分熱水磨服以利爲度治氣滯腹急大便秘澁
白前葶棗含奇以消水氣
白前湯白前二兩紫菀半夏各三兩大戟七合水十盞浸一宿明日煎至三盞分三服忌羊肉治𩚚逆喘促及水腫短氣脹滿晝夜不得臥喉中常作水鷄聲古葶棗散用葶藶炒黃爲末先用黑棗十枚濃煎湯去棗入前末三錢調勻食後服治肺癰胸滿喘咳或身面浮腫等證含奇丸葶藶知母貝母各一兩爲末棗肉砂糖搗丸彈子大每用綿裹一丸含之徐徐嚥下治喘嗽
瓜蔞杏參蘿皂以治痰麤
瓜蔞實丸瓜蔞仁枳殼半夏桔梗各一兩爲末姜汁打糊爲丸梧子大每五十丸食後淡姜湯下治胸中痞痛徹背喘急妨悶杏參散杏仁人參陳皮大腹皮檳榔白朮訶子半夏桂心紫菀桑白皮甘草紫蘇各五分姜煎服治囚墜墮驚恐渡水跌仆疲極筋力喘急不安大蘿皂丸南星半夏杏仁瓜蔞仁香附靑黛陳皮各五錢蘿蔔子二兩皂角燒灰一兩爲末神麯煮糊爲丸梧子大每六十丸姜湯下治氣喘痰喘風痰食痰酒痰麫毒等證小蘿皂丸蘿蔔子二兩蒸皂角五錢煆南星用白礬水浸曬瓜蔞仁海粉各一兩爲末姜汁和蜜搗勻爲丸含化止之治喘證最妙
定喘定息千緡兠鈴堪通用
定喘湯白菓肉卄一枚硏碎炒黃色麻黃欵冬花桑白皮蜜灸法製半夏各三錢蘇子二錢黃芩炒杏仁各一錢半甘草一錢水三盞煎至二盞不用姜不拘時徐徐服之治齁喘神方定喘化痰散用猪蹄甲四十九箇每箇甲內入半夏白礬各一分置鑵內蜜封勿令煙出火煆通紅去火毒入麝一錢爲末如上氣喘急咳嗽糯米飮調下一錢小兒五分治喘至妙定息餅子用皂角三大莢去黑皮刀切開去子每子倉內入巴豆肉一粒以麻縛定用生姜自然汁和蜜塗令周匝慢火灸之又塗又灸以焦黃爲度擘開去巴豆不用又以枯礬一兩萆麻子七粒入倉內姜汁和蜜又塗灸如前去萆礬用皂角爲末却以杏仁二兩硏膏與前藥和勻每服一錢用柿乾灸過侯冷點入藥內細嚼臨臥服忌一切熱毒之物治遠年近日喘嗽千緡湯半夏七枚皂角甘草各一寸生姜三錢用生絹袋盛水煎頓服治哮喘不得臥或風痰壅盛兠鈴丸馬兠鈴杏仁蟬退各二兩人言煆六錢爲末棗肉爲丸梧子大每六七丸臨臥葱茶淸放冷送下忌熱物半日治男婦久患咳嗽肺氣喘促倚息不得睡臥齁䶎咳嗽亦效
淸金紫金遠年近日止哮呼
淸金丸單蘿蔔子半升蒸熟曬乾爲末姜汁浸蒸餅爲丸梧子大每三四十丸津液或淡姜湯下治哮喘遇厚味而發者一方加桑木內蠹蟲糞半升炒杏仁半升不去皮尖炒甘草二兩生爲丸服治遠年喘急紫金丹信石末一錢淡豆豉搗爛一兩精猪肉細切四兩三味拌和分作三分用紙筋黃泥包之烘令泥乾却用炭火於無人處煆靑煙出盡爲度放地上一宿出火毒取出爲末湯浸蒸餅爲丸菉豆大食後茶淸下大人卄丸小兒七丸量大小虛實與之忌一應鹹物湯水之類治痰喘不得臥須三年後者可用
嘈雜香連與三聖胃脾朮麯安妥
香連丹香附黃連各四兩爲末神麯煮糊爲丸梧子大每七十丸白湯下治久鬱心胸痞痛或嘈雜乾噎呑酸三聖丸白朮四兩陳皮一兩黃連五錢爲末神麯煮糊爲丸菉豆大每五十丸津液或姜湯下治心嘈索食安脾丸半夏一兩檳榔二錢雄黃一錢半爲末姜汁和蒸餅爲丸梧子大小兒丸黍米大姜湯下從少至多漸加服之以得吐能食爲度治嘈雜及吐食脈弦者肝承於脾而吐乃由脾土之虛宜治風安脾無羈絆於脾故飮食自下
噯噦沈檀勻諸氣痰火梔石可袪
勻氣丸草豆蔲橘皮沈香人參各五錢益智仁檀香大腹子各一兩爲末飯丸梧子大每八十丸淡姜湯下治氣虛濁升多噯袪痰火丸南星半夏香附石羔山梔各等分爲末姜汁浸蒸餅爲丸服或姜煎服亦可治胃火痰火噯氣
嘔吐熱而發渴乾葛橘皮竹茹
葛根竹茹湯葛根三錢半夏二錢甘草二分竹茹一團姜棗煎取淸汁冷服治胃熱心煩嘔吐不止酒嘔尤妙加味橘皮竹茹湯赤茯苓橘皮枇杷葉麥門冬竹茹半夏各一錢人參甘草各五分姜煎溫服治胃熱多渴嘔噦不食竹茹湯橘皮三錢竹茹人參各二錢甘草一錢姜棗煎服治吐利後胃虛膈熱而𩚚逆宜此補虛降火或加白朮枳殼尤妙
嘔吐寒而不渴藿葉丁半參茰
四味藿葉湯藿香人參橘皮半夏各等分姜煎溫服治胃寒嘔吐粥藥不停古丁夏湯丁香半夏各三錢姜煎溫服治脾中虛寒停痰留飮噦逆嘔吐古參茰湯吳萸人參各等分姜棗煎服治氣虛胃寒嘔吐冷涎陰證乾嘔通用
氣弱人參積豆蔲吐甚硫汞成砂子
單人參湯每二兩水三盞煎至八分熱服兼以參汁煮粥食若卒吐嘔逆粥飮入口卽吐困弱者爲丸服之飜胃亦宜單白蔲散用白豆蔲五錢爲末好酒調服治胃冷有積喫食欲吐者宜古硫汞丹水銀八錢生硫黃末二錢同入無油銚內慢火化開以柳枝拌炒或有煙焰以醋洒之俟結成砂子再硏爲末用粽尖杵丸如菉豆大每三十丸生姜橘皮煎湯下治一切吐逆反胃
風羈麥天痰半附停水神麯半攪糊
麥天湯麥門冬一錢二分天麻一錢白朮茯苓半夏神麯陳皮各八分姜煎溫服治風邪羈絆脾胃身重有痰惡心欲吐宜此先實脾消導古半附湯生附子半夏各二錢半生姜十片水煎空心服或加木香少許尤妙治胃冷生痰嘔吐奇方神麯丸神麯三兩蒼朮陳皮各一兩爲末生姜汁別煮神麯末爲糊和丸梧子大每三五十丸姜湯下治中脘宿食留飮酸蜇心痛口吐淸水噯宿腐氣
𩚚逆氣弱倍陳增半或十味小柴加參朮
倍陳湯陳皮四錢人參二錢甘草四分水煎服治胃虛𩚚逆有效增半湯藿香二錢半夏湯泡炒黃三錢半人參丁香皮各一錢半姜七片煎服治胃虛中寒停痰留飮嘔吐𩚚逆十味小柴胡湯人參黃芩柴胡乾姜山梔各七分半白朮防風半夏甘草各五分五味子九粒姜煎服治氣虛不足𩚚逆
𩚚逆胃寒丁香杮蒂或三香白豆等沈蘇
丁香杮蒂散丁香杮蒂人參茯苓橘皮良姜半夏各一兩生姜一兩半甘草三分爲末每服三錢水煎承熱頓服或用此藥調蘇合香丸服亦妙治吐利及病後胃中虛寒𩚚逆至七八聲相連收氣不回者難治三香散沈香紫蘇白豆蔲各等分爲細末每服五七分杮蒂煎湯調下治胃冷𩚚逆經久不止
利膈平胃以杵糠阿魏勝神仙奪命
人參利膈丸人參當歸藿香甘草枳殼大黃厚朴各一兩木香檳榔各七錢爲末水丸湯下治胸中痰咳喘滿脾胃壅滯膈噎聖藥狗米平胃丸黃犬一條餓數日用生米及粟米飼之取其糞中蟲淘淨用韭白煎湯煮作粥臨熟入沈香二錢平胃散末爲丸服治飜胃諸藥不效者虎脂平胃丸平胃散加生姜棗肉爲丸入老鴉爪一半或入虎脂虎肉及肚內屎尤妙杵糠丸杵頭糠牛轉草各半斤糯米一斤爲末取黃母牛口中涎和砂糖爲丸龍眼大入鍋內慢火煮熱食之一方只用近山處黃牛糞尖三箇燒灰砂糖酒下古阿魏散阿魏五錢大路邊乾人糞炒存性五錢半共爲末五更初以姜片蘸食治反胃能起死回生神仙奪命丹百草霜硏五錢雄黃鵬砂各二錢乳香一錢半菉豆黑豆各四十九粒爲末用烏梅十三箇水浸去核搗丸彈子大以乳香少加朱砂爲衣每噙化一丸食茶泡熱餠壓之過三五日再服一丸神效治七情氣鬱嘔吐或噎食不通大腸秘結糞如羊屎
五噎五膈以丁附參夏如靈丹細咀
五噎湯人參白朮茯苓陳皮各一錢厚朴枳殼甘草乾姜三稜莪朮神麯麥孽各五分訶子桂心木香檳榔各三分姜棗煎服治噎食不下嘔噦不徹胸背刺痛淚與涎出五膈湯枳殼靑皮南星半夏各一錢白朮一錢二分大腹皮八分乾姜七分麥芽六分丁香木香草菓各五分甘草三分姜煎服治胸膈痞氣結聚脇脹痰逆惡心不欲食單附子散大附子一枚置磚上四面著火漸漸逼熱以附子淬入姜汁中再逼再淬約姜汁盡半碗爲度焙乾或加丁香一錢爲末每二錢水一盞粟米同煎七分三服卽愈或爲末於掌心舐吃治飜胃古參夏湯人參三兩半夏六兩白蜜一盞每服一兩水煎溫服治反胃嘔吐棗包內靈丹良姜官桂川椒胡椒靑皮陳皮甘草草烏各二錢茴香白朮當歸半夏杏仁川芎莪朮三稜丁香沈香各五錢木香巴豆各三錢爲末醋糊丸芡實大每一丸大棗一箇去核將藥入內外用紙包水濕煨熟去紙細嚼溫酒下治男婦小兒胸膈脇肋疼痛腹脹如鼓不思飮食宿食不消膈噎皆效
參附關格旣濟
旣濟丸人參附子各一錢麝香少許爲末飯丸梧子大麝香爲衣每七丸燈心煎湯下治關格吐利不得脈沈手足微冷
壽星痓痙痰疎
壽星丸先燒地坑通紅去火以酒五碗傾入候滲盡入南星一斤於內以盆蓋之勿令泄氣次日取出入琥珀朱砂各一兩爲末猪心血和姜汁糊丸梧子大人參菖蒲煎湯下卅丸治心膽被驚神不守舍痰迷心竅健忘妄見
斷癎追風控涎活虎蝙蝠猪心神歸舍
斷癎丹黃芪鉤藤細辛甘草各五錢蛇退三寸蟬退四枚牛黃一字爲末棗肉丸梧子大小兒麻子大每卄丸人參煎湯下隨人大小加減治癎旣愈而後復作三癎丸荊芥穗二兩白礬一兩半生半枯爲末麫糊丸黍米大朱砂爲衣每卄丸姜湯下治小兒百二十種驚癎追風袪痰丸防風天麻殭蠶白附子牙皂各一兩全蝎木香白礬各五錢半夏麯六兩南星三兩用白礬皂角水各浸一半過宿爲末姜汁糊丸梧子大朱砂七錢半爲衣每七八十丸食遠臨臥薄荷煎湯下或姜湯下治諸風癎暗風或加虎睛一對微妙尤妙控涎丸殭蠶生姜汁浸一宿川烏生半夏各五錢全蝎七枚鐵粉三錢甘遂二錢半爲末生姜自然汁打成薄糊丸如菉豆大朱砂爲衣每服十五丸食後姜湯下忌甘草治諸癎久不愈頑涎散聚無時變生諸證竝皆治之五生丸南星半夏川烏白附子大豆各生用一兩爲末姜汁打糊丸梧子大每服三丸至五丸淡姜湯下治癎有痰及陰脈弦細而緩活虎丹取蝎虎一箇剪去四足爪連血細硏入朱砂片腦麝香各少許硏勻先用古礞石散控下痰涎次用薄荷煎湯調前藥作一服化下治久年驚癎癲狂此藥能補心神氣血不足心全則病自瘥矣一方用朱砂末入甁內捉蝎虎於內養月餘其身赤色取出陰乾爲末每一二分酒調服兼治小兒撮口蝙蝠散用大蝙蝠一箇以朱砂三錢塡入腹內以新瓦盛火灸令酥爲度候冷爲末每一箇分作四服氣弱及年幼發癎者作五服空心白湯下猪心丸用雄猪心一箇取管頭血三條和甘遂末一錢拌勻得中將前猪心切作兩邊入前甘遂在內用線縛定外以濕紙荷葉包裹慢火煨熟不可過度取出甘遂入朱砂五分同硏分作四丸每一丸用煨猪心煎湯化下後三丸別用猪心煎湯下重者只守本方輕者加蘇合香丸一粒服過半日不動又進一服如大便已下惡物卽止後劑急與補脾助胃大治五癎及心風血迷神效如換朱砂一錢甘遂五分酒下可以吐利痰涎引神歸舍丹南星三兩朱砂一兩附子七錢爲末猪心血和糊丸梧子大每五十丸萱草根煎湯下子午時各一服治心氣不足幷治心風
降癲滋陰安神淸心定志邪辟除
滋陰寧神湯當歸川芎白芍熟地人參茯神白朮遠志各一錢酸棗仁甘草各五分酒炒黃連四分有痰加南星一錢姜煎溫服治不時暈倒搐搦痰壅朱砂安神丸黃連六錢苦寒去心煩除濕熱爲君甘草生地各一錢半甘寒瀉熱瀉火補氣滋陰爲臣當歸三錢半補血朱砂五錢納浮遊之火而安神明也爲末蒸餅糊丸黍米大朱砂爲衣每十五丸或卄丸食後溫水少許送下一方無歸地津液下治心煩懊憹胸中氣亂怔忡心下痞悶食入反吐及傷寒汗吐下後餘熱留於心胞絡不睡葉氏淸心丸人參蝎梢鬱金生地天麻南星各等分爲末蒸餅糊丸梧子大每卄丸人參煎湯下治心受邪熱精神恍惚狂言呼呌睡臥不寧定志丸遠志菖蒲各二兩茯苓三兩人參一兩一方加琥珀鬱金爲末蜜丸梧子大朱砂爲衣每卅丸米湯下治痰迷心膈心氣不足驚悸怔忡恍惚健忘辟邪丹人參茯神遠志鬼箭羽菖蒲白朮蒼朮當歸各一錢桃奴五錢雄黃朱砂各三錢牛黃麝香各一錢爲末酒糊丸龍眼大金箔爲衣每一丸臨臥木香磨湯化下諸邪不敢近體更以絳袋盛五七丸懸床帳中尤妙治中惡怪疾及山谷間居處灌鼻法用皂角以漿水浸春秋四夏二冬七日去渣熬膏取出攤紙上陰乾收頓用時以水化開灌入病人鼻內良久涎出爲效欲涎止服溫鹽湯一二口卽止有魘死不醒者用半夏爲末吹鼻卽醒
驚氣抱膽丸宜細
驚氣丸附子木香殭蠶花蛇橘紅麻黃天麻南星各五錢紫蘇葉一兩全蝎二錢半腦麝少許朱砂二錢半留半作衣爲末蜜丸龍眼大每一丸金銀薄荷煎湯或溫酒化服治驚憂積氣襲受風邪發則牙關緊急涎潮昏塞醒則精神若癡多恚怒肝邪太盛狂厥者去附子加鐵粉抱膽丸先將黑豆二兩半入銚溶化次下水銀二兩候結成砂子再下朱砂乳香各末一兩承熱用柳木搥硏勻丸如芡實大每一丸空心井水呑下病者得睡切莫驚動覺來卽安再一丸可除根治男婦一切癲風狂或因驚恐怖畏所致及産後血虛驚氣入心幷室女經脈將行驚邪蘊結頓服神效
風邪紫石末嫌粗
紫石散紫石英滑石赤石脂凝水石白石脂石羔各六兩甘草桂心牡蠣各五兩大黃龍骨乾姜各四兩製爲粗散盛以韋囊懸於高凉處欲用取一二指撮以新井水三盞煎至一盞二分大人頓服未百日兒服一合或只以綿沾著口口熱多者進四五服以意消息治大人風引小兒驚癎瘈瘲日數十發者累效
驚悸養心朱雀丸外用參棗
養心湯黃芪茯苓茯神半夏麯當歸川芎各五分甘草四分遠志辣桂栢子仁五味子酸棗仁人參各二分半姜棗煎服一方去芎桂半夏加麥門冬白芍陳皮蓮肉治勞苦憂思傷心痰多少睡驚悸不寧如停水怔忡加赤茯苓檳榔朱雀丸茯神二兩沈香五錢爲末蜜丸小豆大每卅丸食後人參煎湯下治心神不定恍惚健忘火不下降時復振跳常服滋陰養火全心氣參棗丸人參酸棗仁各一兩辰砂五錢乳香二錢爲末蜜丸彈子大每一丸薄荷煎湯化下治一切驚心恍膽累效
健忘固本仁熟散中有茱萸
加減固本丸丹參天門冬熟地人參遠志朱砂石菖蒲各五錢麥門冬白茯苓各一兩爲末蜜丸梧子大每五十丸至百丸空心煎葱白湯化下治中風後健忘養神益志和血榮腠理仁熟散人參枳殼五味子桂心山茱萸甘菊花茯神枸杞子各三分栢子仁熟地各一兩爲末每二錢溫酒調服治膽虛常多畏恐不能獨臥頭目不利
咽痛消腫古荊黃牛蒡射干二湯活
古荊黃湯荊芥四錢大黃一錢空心水煎服治咽喉腫痛大便閉結及風熱結滯生疔瘡或加防風等分治頭眩牛蒡子湯牛蒡子二錢玄參犀角升麻黃芩木通桔梗甘草各一錢食後水煎服治風熱上壅初發牙關緊急已發咽喉腫痛或生瘡癰及愈後復攻胸脇氣促身熱不能言臥如有痰加瓜蔞貝母肝火加柴胡吳茰黃連腎火加當歸生地知母倍玄參畏下陷加升麻風盛加荊芥殭蠶下元虛倍蜜灸附子射干湯射干升麻各二錢馬牙硝馬勃各一錢四分水煎服治風熱咽喉腫痛
喉痺開關金玉鑰仙末聖錠一字如
金鎻匙朴硝一兩雄黃五錢大黃一錢爲末吹入喉中治一切風熱咽喉閉塞神效玉鑰匙焰硝一錢半鵬砂五分殭蠶片腦各少許爲末吹入喉中治風熱喉閉及纏喉風神效二仙散膽礬一錢殭蠶二錢爲末每吹少許入喉中治纏喉風急喉痺如聖金錠硫黃川芎臘茶薄荷川烏硝石生地各等分爲末生葱汁和成錠子每服一錠先以凉水灌漱次嚼薄荷五七葉却用藥同嚼爛以井花水嚥下甚者連進三服幷含之治咽喉急閉顋頷腫痛乳蛾結喉木舌重舌一字散枯礬藜蘆雄黃蝎梢牙皂各等分爲末捕入鼻中治時氣結喉風漸入咽塞水糓不下牙關緊急不省人事雄黃解毒丸巴豆十四粒雄黃二兩鬱金一錢爲末醋糊丸菉豆大每七丸熱茶下如口噤爲末搐鼻須臾吐利頑痰卽醒如無此藥急用升麻四兩濃煎水灌之或吐或不吐卽安治初發胸膈氣促咽喉腫痛手足厥冷氣閉不通卽死
氷梅三咽破毒以除上熱
氷梅丸鮮南星卄五箇鮮半夏五十箇皂角白礬食鹽防風朴硝各四兩桔梗二兩略熟梅子百箇先將鹽以水浸化然後將各藥硏碎入水拌勻方以梅子入藥水中浸過三指爲度曬至水乾以磁罐收貯密封如霜起最妙用時以絲綿裹定噙口中令津液徐徐嚥下痰出自愈治喉風腫痛如神龍腦破毒散盆硝四兩殭蠶甘草靑黛各八錢馬勃三錢蒲黃五錢腦麝各一錢爲末每一錢井水調膏細嚥喉痺卽破出血便愈若是諸般舌脹用藥五分指蘸擦舌上下嚥津如小兒用二分亦如前法治急慢喉痺腫塞不通麝香朱砂丸馬牙硝七錢鉛白霜龍腦各三錢鵬砂三兩寒水石一斤麝香二錢朱砂一兩半爲末用甘草十兩熬膏和丸梧子大朱砂爲衣每含化一二丸治咽喉腫閉或生瘡或舌根腫痛
蜜附一片利膈兼補下虛
蜜附子用附子切片蜜塗灸黃色每含一片嚥汁味盡再易一片治臟寒喉閉呑吐不利利膈湯薄荷荊芥防風桔梗人參牛蒡子甘草等分爲末沸湯點服一錢治虛煩上盛脾肺有熱咽腫生瘡甚加殭蠶
聲不淸兮固本單炒槐花夜半服
加味固本丸天麥二門冬訶子阿膠知母各五錢生地熟地當歸茯苓黃栢各一兩人參三錢烏梅十五箇人乳牛乳梨汁各一碗爲末蜜丸黃豆大每八九丸訶子煎湯或蘿蔔煎湯下治男婦聲音不淸單槐花散槐花瓦上炒香熟三更後床上仰臥隨意而食治失音及咯血
聲暴失兮潤肺再煉蜜脂任意哺
潤肺丸訶子五倍子五味子黃芩甘草等分末蜜丸噙化治嗽而失音訶子散訶子去核杏仁去皮尖各一兩通草二錢每四錢煨生姜五片水煎去渣溫服治久嗽語音不出者宜用蜜脂煎用猪脂二斤熬去渣入白蜜一斤再煉少頃濾淨入磁器內俟成膏不時桃服一茶匙治暴失音常服潤肺
噫痰鹹也口淡則鹹腥不襲於肺胃痰涎也心淸則涎自歸於腎區近時稱病曰痰火於此最精惟老朱
千虛易補者陽氣虛弱而無痰火之相雜虛不受補者陰虛火動或有濕熱之兼攻補陰六味八味而降火妙在虎潛龜板
大補陰丸黃柏知母各四兩熟地龜板各六兩爲末猪脊髓和蜜丸梧子大每七十丸空心鹽湯下降陰火壯腎水之要藥如腎脈洪大非惟不受峻補雖枸杞山茱補劑亦未可受者宜服或去地黃名三味補陰丸治酒色過傷少陰此方去知栢加玄參烏梅等分更加砂仁炒黑乾姜各五錢善治陰虛中寒外熱內泄治傷之妙藥也補陰丸熟地五兩黃栢知母龜板各三兩鎻陽天門冬枸杞子白芍各二兩五味子一兩炒黑乾姜三錢寒月加五錢或換肉桂引諸藥入腎爲從治法也爲末猪脊髓和蜜丸梧子大每七八十丸空心鹽湯下寒月溫酒下夢遺精滑加牡蠣白朮山茱茰椿根皮赤白濁加白朮白茯山梔黃連脚弱無力加牛膝虎脛骨防己木瓜疝氣加蒼朮黃連姜汁炒山梔川芎吳茰靑皮脾胃虛弱惡寒易泄加白朮陳皮倍乾姜眼目昏暗加芎歸菊花柴胡黃連犀角蔓荊子防風氣虛加參芪左尺虛右尺微命門火衰陽事不擧加桂附沈香六味地黃丸】又名【腎氣丸山藥山茱茰各四兩茯苓澤瀉牡丹皮各三兩生地八兩如心氣不足及有瘀血加牡丹皮至八兩如淋瀝血腫加澤瀉至八兩如脾胃弱加山藥至八兩如遺精頭昏加山茱茰至八兩如痰火盛及小水不淸加茯苓至八兩如腎無邪水有遺漏者去澤瀉茯苓加茯神三兩益智五味子麥門冬各二兩爲末蜜丸梧子大每五十丸空心白湯溫酒下有痰姜湯下治少年水虧火旺腎氣久虛瘦弱無力盜汗發熱五臟齊損遺精便血淋濁等證及婦人氣血虛無子閉經潮熱咳紅煩渴能收精養氣伐火導水使機關利而脾土健實一方加知母黃栢治陰潮熱多渴如中寒少食易泄者去知栢加砂仁炒黑乾姜北五味子八味丸卽腎氣丸加附子桂心各一兩治老年水火俱虧腎虛氣乏下元冷憊臍腹腰痛夜多漩溺脚軟體倦面黃或黑及虛勞不足渴欲飮水小便不利一切濕熱等證竝皆治之二宜丸當歸身生地黃各等分用酒蒸七次和煉蜜搗丸如梧桐子大每七十丸空心酒下補腎益陰添髓滋陰降火丸黃栢一兩半知母蓮肉茯神人參枸杞子各一兩爲末用熟地二兩搗膏和丸梧子大每百丸空心白湯下虎潛丸黃栢半斤知母三兩龜板四兩熟地陳皮白芍各二兩鎻陽一兩半虎骨一兩冬加乾姜五錢爲末蜜和猪脊髓爲丸梧子大每五六十丸空心鹽湯下乾物壓之遺精加龍骨五錢名龍虎濟陰丹一方加參芪山藥枸杞兎絲五味子杜冲故紙牛膝治諸虛不足腰腿痿痛行步無力壯元陽滋腎水養氣血
補陽三建四柱散而順元更羨膃肭斑龍
三建湯川烏附子天雄各等分姜煎或入麝少許治陽虛寒邪外攻手足厥冷六脈沈微二便滑數上焦陽弱倍天雄下部陰痿倍附子自汗加肉桂小麥氣逆加木香或沈香名順元散胃冷加丁香胡椒名丁胡三建湯四柱散附子木香茯苓人參各等分姜棗煎入鹽少許溫服治眞陽耗散耳鳴頭暈臍腹冷痛滑泄臟寒三仙丹川烏一兩用鹽五錢炒裂茴香三兩炒蒼朮二兩用葱一握炒黃去葱爲末酒糊丸梧子大每五十丸空心鹽湯下忌諸血補腎與膀胱順氣搜風兼治耳聾目暗久服輕腰膝駐顔活血烏鬚延年鹿茸大補湯鹿茸黃芪當歸白茯熟地各二分白芍白朮附子人參肉桂半夏石斛五味子各三分肉蓯蓉杜冲各四分甘草一分空心姜棗煎服治男子一切虛損婦人亡血等證古茸附湯鹿茸附子等分姜煎服治精血虛耗潮汗驚悸古沈附湯附子三錢沈香一錢半姜煎治上盛下虛氣不升降陰陽不和胸膈痞滿飮食不進肢節倦痛古參附湯人參五錢附子三錢姜煎治陽虛氣弱氣短氣喘自汗盜汗頭眩等證古芪附湯等分姜煎治氣虛自汗體倦古姜附湯等分水煎治體中寒厥冷强直失音口噤吐沫昏不知人或陰盛發燥及臍腹冷痛霍亂轉筋一切虛寒竝治古桂附湯等分姜棗煎治自汗漏不止膃肭補天丸膃肭臍人參白茯姜汁煮當歸川芎枸杞小茴各一兩半白朮二兩半粉草蜜灸木香茯神各一兩白芍黃芪熟地杜冲牛膝故紙川練遠志各二兩胡桃肉三兩沈香五錢男加知栢女加附子爲末用製膃肭酒煮糊丸梧子大每六十丸空心鹽酒下治男婦亡陽失陰諸虛百損陰痿遺精健忘白帶子宮虛冷惟寡婦不宜斑龍丸鹿角霜鹿角膠鹿茸陽起石附子酸棗仁栢子仁肉蓯蓉黃芪各一兩當歸熟地各八錢辰砂五錢爲末酒糊丸梧子大每五十丸空心溫酒鹽湯任下治眞陰虛損理百病養五臟補精髓壯筋骨益心志安魂魄悅澤駐顔延年益壽
二至二神異類有情善補氣血之齊損
二至丸熟地龜板白朮黃栢各三兩生地山茱茰當歸知母各二兩兎絲子肉蓯蓉黃芪牛膝枸杞故紙五味子白芍虎脛骨杜冲山藥陳皮白茯人參各一兩黑瘦者人參減半爲末蜜丸梧子大每八十丸鹽湯溫酒下名二至者取冬至一陽生夏至一陰生之義也常服補虛損煖腰膝壯筋骨明眼目滋陰降火神效二神交濟丹茯神薏苡仁各三兩酸棗仁枸杞白朮神麯各二兩栢子仁芡實生地麥門冬當歸人參陳皮白芍白茯砂仁各一兩已上十六味每神字領八味合八節共卄四兩合二十四氣爲一歲也爲末用熟水四盞調煉蜜四兩煮山藥四兩爲丸梧子大每三五十丸米飮下血虛甚去芍加鹿茸脾虧甚去地黃加五味子治心脾腎三經虛者異類有情丸鹿角霜龜板各三兩六錢鹿茸虎脛骨各二兩四錢爲末雄猪脊髓九條同煉蜜搗丸梧子大每五七八十丸空心鹽湯下蓋鹿陽也龜虎陰也血氣有情各從其類非金石草木例也如厚味善飮之人可加猪膽汁一二合以寓降火之義
五臟六腑諸虛丸丹能交水火之重逢
古菴心腎丸熟地生地山藥茯神各三兩山萸枸杞龜板牛膝黃連牡丹皮鹿茸各一兩當歸澤瀉黃栢各一兩半生甘草五錢爲末蜜丸梧子大辰砂爲衣每五十丸加至百丸空心鹽湯溫酒任下法曰心惡熱腎惡燥此方補精益血淸熱潤燥治心腎虛而有熱驚悸怔忡遺精盜汗目暗耳鳴腰痛足痿黑鬚髮久服令人有子究源心腎丸牛膝熟地肉蓯蓉鹿茸附子人參遠志茯神黃芪山藥當歸龍骨五味各一兩兎絲子三兩浸藥酒煮糊丸梧子大每五十丸空心棗湯下治同上常服調陰陽補心腎虛溫寒燥濕最效瑞蓮丸子蒼朮主脾一斤生用四兩酒醋米泔各浸四兩蓮肉主心一斤去皮心酒浸軟入猪肚內煮極爛取出焙乾枸杞子主肝五味子主脈熟地主血故紙主腎各一兩爲末用前猪肚搗膏同酒糊丸梧子大每四五十丸空心溫酒下定心煖腎生血化痰
心虛人參固本丸生地生心血用麥門冬引入所生之地熟地補腎精用天門冬引入所補之地各等分人參減半以通心氣爲末或磨爛澄粉曬乾丸不滯泥蜜丸梧子大每五十丸空心溫酒鹽湯任下如有痰者地黃用姜汁炒過一方去參加黃栢鹿角霜名鹿栢固本丸夢授天王補心丹熟地白茯人參遠志菖蒲玄參栢子仁桔梗天門冬丹參酸棗仁麥門冬甘草百部五味子茯神當歸杜冲各等分爲末蜜丸彈子大金箔爲衣每一丸燈心棗湯化下食遠臨臥服或作小丸亦可專治玩讀著作勞神過度以致潮熱盜汗咳嗽失血遺精怔忡健忘咽乾口燥肌體羸瘦調和心腎二經要藥一方無菖蒲熟地杜冲百部茯神甘草朱子讀書丸茯神遠志各一兩人參陳皮各七錢菖蒲當歸各五錢甘草二錢半爲末麫糊丸如急性子大朱砂爲衣臨臥燈心煎湯下茯神湯茯神一錢半白朮當歸各一錢酸棗仁八分人參黃芪黃栢各五分甘草二分燈心煎先用朱砂末二分點舌上後以此湯送下治神不守舍
肝虛天麻丸天麻牛膝萆薢玄參各六兩杜冲七兩附子一兩羗活十四兩當歸十兩生地一斤一方加獨活五兩去腎風爲末蜜丸梧子大每五七十丸病甚加百丸空心溫酒下治風熱養血脈行榮衛壯筋骨鹿茸四斤丸肉蓯蓉天麻兎絲子牛膝熟地杜冲鹿茸木瓜各半斤爲末蜜丸梧子大每五十丸空心米湯或酒下治肝腎虛損之極以致筋骨痿弱不能自持起居無力足膝疼酸肌體瘦悴血氣不生牛膝丸牛膝萆薢杜冲蓯蓉兎絲子防風葫蘆芭補骨脂沙苑蒺藜各一兩肉桂五錢爲末酒煮猪腰子爲丸梧子大每五七十丸空心酒下治肝腎損骨痿不能起於床宜益精筋緩不能自收持宜緩中
脾虛返本丸黃犍牛肉五斤去筋膜切片河水洗數遍仍浸一宿再洗一二遍用好酒入磁器內重泥封固桑柴火煮一日夜取出焙乾爲末半斤山藥蓮肉俱用葱鹽炒去葱鹽白茯苓小茴香各四兩爲末棗肉搗膏入好酒和丸梧子大曬乾空心酒下五十丸日三服久則日一服忌用麫糊米飮之類爲丸補脾及諸虛損
脾腎虛橘皮煎丸陳皮十五兩甘草十兩當歸萆薢蓯蓉吳茰厚朴肉桂陽起石巴㦸石斛附子兎絲子牛膝鹿茸杜冲乾姜各三兩爲末用酒五升於磁器入橘皮末煎熬如餳却將諸末入內攪勻仍入石臼內搗丸梧子大每卅丸空心溫酒鹽湯任下治脾腎大虛不進飮食肌體羸瘦四肢無力兼治久瘧久痢癥瘕天眞丸肉蓯蓉一兩山藥十兩當歸十二兩天門冬一斤爲末用羊肉七斤洗去脂膜批開入藥末裹定以麻縛之用酒四甁煮令酒乾再添水二升又煮候肉爛如泥又入黃芪末五兩人參末三兩白朮末二兩糯飯焙乾爲末同搗丸梧子大每三百丸溫酒下如覺難丸入蒸餅五七枚焙乾爲末同搗爲丸治脾腎俱虛及一切亡血過多形容枯槁四肢羸弱飮食不進腸胃溏泄津液枯竭久服生血補氣暖胃駐顔
腎虛小兎絲子丸兎絲子五兩山藥二兩七錢蓮肉二兩白茯苓一兩爲末山藥留一半打糊丸梧子大每五十丸空心鹽湯下脚無力木瓜煎湯下治腎虛損目眩耳鳴四肢倦怠遺精尿血心腹脹滿脚膝酸痿股內濕痒小便滑數水道澁痛時有遺瀝等證一方加五味子二兩名玄兎丹更加枸杞子二兩合人參固本丸名玄兎固本丸三味安腎丸破故紙小茴香乳香各等分爲末蜜丸梧子大每卅丸空心鹽湯下或煎藥下治下虛腎氣不得歸元變見雜證諸藥不效者用此補腎令其納氣一方去乳香加葫蘆芭川練肉續斷桃仁杏仁山藥茯苓各等分名九味安腎丸治腎虛腰痛目眩耳聾面黑羸瘦太極丸黃栢二兩六錢木知母一兩四錢水故紙二兩八錢火胡桃肉一兩二錢金砂仁五錢土爲末蜜丸梧子大每卅丸空心鹽湯下加減內固丸石斛葫蘆芭各二兩巴㦸蓯蓉山茱茰兎絲子各三兩故紙二兩半小茴一兩附子五錢爲末蜜丸梧子大每五十丸空心溫酒鹽湯任下治命門火衰腎寒陰痿元陽虛憊陰溺於下陽浮於上水火不能旣濟
補陽無燥冷補能明耳目
冷補丸天麥二門冬生熟二地黃牛膝白芍地骨皮石斛玄參磁石沈香蒺藜等分蜜丸鹽湯下七十丸治誤服金石峻藥腎水焦燥口渴目暗耳聾腿弱腰痛小便赤大便或秘
補陰無滯腎氣兼羨歸茸
三一腎氣丸生地熟地山藥山茱茰各四兩牡丹皮赤茯白茯澤瀉鎻陽龜板各三兩牛膝枸杞天門冬麥門冬人參各一兩知母黃栢肉桂五味子各二兩虛甚加鹿茸虎骨各一兩爲末蜜丸梧子大每七十丸空心鹽湯下蓋固本丸胸滿有痰者不宜補陰丸脾虛有濕者不宜惟腎氣丸補血滋陰而兼理痰濕又兼降火之劑玆以三方合一有黃栢知母以瀉邪火茯苓澤瀉以滲邪濕諸藥補心腎諸臟精血深得其宜當歸膏當歸十一兩生地白朮各八兩熟地甘草貝母各一兩半薏苡仁四兩芍藥半斤二味用米粉炒茯苓六兩蓮肉人參地骨皮各二兩山藥麥門冬各二兩半枸杞子十兩天門冬一兩五味子五錢琥珀六分用水五升微火煎之再加水五升如此者四次濾去渣文武火煎每斤加熟蜜四兩春五兩夏六兩共熬成膏吐血加牡丹皮一兩骨蒸加靑蒿汁童便各一碗勞痰加鐘乳粉五錢每服二茶匙空心白湯調下治五勞七傷諸虛百損脾胃虛弱養血和中滋榮筋骨養陰抑陽久服多獲奇效歸茸丸鹿茸酒蒸當歸酒浸各等分爲細末用烏梅水煮去核和前末搗勻和丸如梧桐子大每服六七十丸空心米飮送下治精血枯竭面色黧黑耳聾目暗口乾多渴腰痛脚弱小便白濁上燥下寒不受峻補等證效
瓊玉女貞松栢四聖久服調眞養性
瓊玉膏生地十六斤搗爛取汁冬蜜十斤熬濾過人參末一斤半茯苓末三斤四味和勻入磁甕內用綿花七重厚布一重緊封甕口置銅鍋內用桑柴火煮三晝夜再用黃蠟紙二三重包扎甕口納井中浸一日夜至次日再入舊湯內煮一日夜出水氣每日空心溫酒調服或加天門冬名瓊液膏大能塡精補髓化腸胃爲筋骨萬神具足五臟盈溢髮白轉黑返老還童行如奔馬日進數服終日不食亦不飢渴癱瘓癆瘵尤妙修合沐浴忌鷄犬孝服婦人單人參膏每用人參一斤切片入砂鍋內水浮藥一指文武火煎乾一半傾在別處又將渣如前煎三次嚼參無味乃止却將前汁仍入鍋內文武火慢慢熬成一碗服之治七情勞傷精神短少言語不接肺虛咳嗽及諸失血後或行倒倉法後眞能回元氣於無何有之鄕惟肺有火者不宜或加天門冬佐之地黃膏治血虛生瘡肌膚燥痒自汗遺精便多婦人乳少等證或加當歸等分一方用生地搗汁入鹿角膠十分之一蜜酒生姜蘇子自然汁量入煎膏天門冬膏用炭火煎至半入蜜熬滴水不散爲度有人單服生三十二子又能去積聚風痰補肺療咳嗽失血潤五臟殺三蟲伏屍除瘟疫輕身益氣令人不飢茯苓煎白茯苓爲末用水和濕入水漂去浮膜用澄下者以布紐去水曬乾再硏漂再曬凡三次每末一斤入白蜜二斤拌和貯磁甁內筍殼封口置鍋內桑柴火懸煮一日連甁坐埋五糓內次早倒出以舊在上者裝在下舊在下者裝甁上再煮再入穀內凡三日夜次早取出埋淨土中七日每早晩用三四匙噙嚼少時以白湯下治痰火煩鬱燥渴一切下部諸疾殊效女貞丹卽冬靑子去梗葉酒浸一日夜布袋擦去粗皮曬乾爲末待有旱蓮草出取數石搗汁熬濃丸前末梧子大少則以蜜加入每百丸空心臨臥白湯或酒下久服髮白轉黑强陰不走止諸血倍膂力健腰膝初服令老者便無夜起松脂丸松脂一斤白茯半斤爲末蜜丸服可長生辟糓四聖不老丹松脂一斤四兩白茯苓甘菊花柏子仁各八兩爲末蜜丸梧子大每七十二丸淸晨鹽湯酒下松梅丸松脂一斤地黃十兩烏梅六兩俱酒蒸爛搗膏爲丸梧子大每五十丸空心米飮鹽湯任下大能加飮食肥身體淸小便潤大腸補勞傷除骨蒸補元氣津液令神不倦松栢實丸松脂十斤松實柏實各三斤菊花五斤爲末蜜丸梧子大每卅丸白湯下可以不飢餌長松根法長松根皮色似薺苨長三五寸味微苦類人參淸香可愛生古松下多雜甘草中得煎湯服之亦可毛髮復生顔貌如故又解諸蟲蛇毒栢脂丸夏月刻向陽者卄株可得半升煉法同松脂其色味功效尤勝但不可多得耳久服煉形延年忌魚肉栢葉煎取近上東向勿雜枝者置甑中令滿盆覆蒸三石米飯久愈久愈善水淋數過陰乾煎服百病不生顔色悅澤齒落更生耳目聰明或九蒸九曬爲末蜜丸服之治大風髮眉脫落
秤金男胞蒼烏八仙常飱返老還童
秤金丹熟地二兩枸杞蓮蕋槐角俱用酒浸春秋三夏一冬六日曬乾薄荷各二兩沒石子一兩人參木香各五錢爲末蜜丸芡實大每一丸空心噙化日三服久服鬚髮黑大造丸紫河車一具焙黃柏鹽酒浸灸各一兩半龜板童便浸三日酥灸凡邪火止能動物不能生物故用二味爲佐杜仲酥灸一兩半牛膝酒浸一兩二錢腎經要藥生地二兩半用砂仁六錢白茯二兩以稀絹包之同入磁罐內酒煮乾再添煮七次取出去砂仁茯苓蓋地黃得砂仁茯苓則入腎經人參一兩天門冬麥門冬各一兩三錢夏加五味子七錢保肺下行生腎蓋金水二臟爲生化之源婦人去龜板加當歸男婦怯證去人參遺精白濁赤白帶下加牡蠣爲末用地黃搗膏再添酒糊共搗丸梧子大每七八十丸空心臨臥鹽湯下寒月酒下治虛弱陽物僅具形迹面色痿黃幷大病後不能作呼喚聲及足久不任地女人月水不調兼素慣小産難産及多生女少生男夫婦服之可生男補益之功極重久服耳目聰明鬚髮皆黑延年益壽有合造化之功故名大造本方去諸藥用龜板牛膝杜仲黃柏加陳皮乾姜各五錢名補天丸天一生水義也又方紫河車一具黃柏當歸白朮五味子小茴枸杞各一兩杜仲牛膝天門冬麥門冬生地各一兩半熟地柏葉各二兩陳皮七錢半乾姜二錢骨熱加地骨皮知母牧丹皮血虛倍歸地氣虛加參芪腎虛加覆盆子小茴山茱茰巴㦸腰脚疼痛加蒼朮萆薢鎻陽續斷婦人去黃柏加川芎香附條芩爲末將河車蒸爛入蜜和藥搗丸梧子大每七十丸空心鹽湯下本方去白朮小茴柏葉陳皮加知母龜板蓯蓉虎脛骨山藥茯神黃芪人參白芍入猪脊髓三條爲丸服名大補元丸紫河車丹男胞衣一具焙人參一兩半白朮一兩木香茯苓各五錢茯神當歸熟地各一兩乳香沒藥各四錢朱砂二錢麝香二分爲末酒糊丸梧子大每五十丸空心人參煎湯下日三服治虛勞羸瘦喘嗽痰氣及飛屍鬼疰最穩單河車一味爲丸以之入血分藥滋陰退熱入氣分藥壯陽生子入痰藥治痰入風藥治風入癲狂藥治癲狂失心等證雖病危將絶一服更活一二日大抵男精女血構成非金石草木可比紫者北方之色河者北方流水之名車者胚胎九九數足載而承之之謂也還元丹人乳粉秋石丹茯神人參各四兩爲末用好酒化鹿角膠二兩作糊爲丸梧子大每卅丸空心溫酒或鹽湯下補精神氣血視聽言動不衰還元秋石丸秋石丹一斤白茯苓一斤天門冬麥門冬生地熟地人參枸杞人乳粉各四兩爲末蜜丸梧子大每卅丸白湯或酒下治諸虛百損蒼朮膏蒼朮卄斤切細入砂鍋內煮每一次只煮四兩半斤用水量鍋大小煮極濃去渣又加蒼朮湊水煮之不但煎成一鍋方纔加水雖初煎一鍋之時如水慳一寸卽加一寸末後一鍋盡其蒼朮矣却不加水用絹濾過再熬成膏或加蜜四斤每空心服之初服或作熱或瀉痰或作飽或善飢久服輕身健骨治傷食少食濕腫四肢無力酒色過度勞逸有傷骨熱痰火等證蒼朮氣極雄壯通行脾腎二經古云若欲長生須服山精卽此是也一方加石楠葉三斤枸杞子楮實子各二斤加味蒼朮膏蒼朮十斤搗如泥入大鍋內用水二桶以文武火煮至十餘碗取出絹濾入磁鑵內以人參生地熟地黃柏遠志杜仲川芎胡桃肉川椒故紙當歸姜汁各四兩靑鹽二兩朱砂一兩旱蓮草汁二碗白蜜二斤各藥爲末共入膏內封固大鍋水煮官香二炷爲度取出埋土中七日每空心酒湯任下通達諸身關節流注遍體毛竅養精養氣養神久服精滿氣盈煖丹田減相火男子精冷絶陽婦人胞冷不孕髮白轉黑齒落更生白朮膏每白朮一斤加陳皮四兩煎膏同人參治一切脾胃不和飮食無味泄瀉等證何首烏丸首烏一斤米泔浸曬乾用壯婦生男乳汁拌曬一二次候乾用木臼搗末棗肉爲丸如挾火者用蜜丸梧子大初服卄丸每十日加十丸至百丸止空心鹽湯溫酒任下主壯氣血益脾胃堅筋骨烏鬚髮延壽令人多子其氣雄壯通十二經絡非陽虛甚者不可單服一方加牛膝半斤用黑豆三升炆濃汁蒸三次共搗成泥曬爲末棗肉爲丸服治骨軟風腰膝疼痛行履不得遍身瘙痒郄老烏鬚健陽丹赤白何首烏各一斤牛膝半斤用黑豆汁蒸三次赤茯苓用牛乳五升白茯苓用人乳汁五升各以文武火煮乾各一斤兎絲子故紙各半斤爲末忌鐵蜜丸彈子大每一丸日二次或加生地熟地各一斤硏爛加入尤妙八仙添壽丹何首烏六兩牛膝三兩如前製山茱茰柏子仁知母黃柏龜板當歸各四兩爲末蜜丸梧子大每卅丸空心酒下七日後添十丸至七十丸止忌燒酒辛辣物延年益壽不老丹生地熟地人參天門冬麥門冬各三兩地骨皮白茯苓各五兩何首烏半斤用砂鍋先下黑羊肉一斤黑豆二合量着水於上加竹箄盛住首烏以盆覆定蒸一二時取出曬爲末蜜丸梧子大每五十丸空心酒下去地皮或加小茴名七仙丹仙人飯卽黃精先取甕去底釜上安頓以黃精納入令滿密蓋蒸之候氣溜取出暴乾如此九蒸九曝凡生時有一石熟有三斗方好蒸之不熟則刺人喉嚨旣熟暴乾不乾則易壞食之甘美補中益氣耐老不飢
沈寒痼冷鉛汞硫砂何峻燥
金液丹用硫黃將鐵构熬溶傾入井水或麻油內後用桑柴灰淋溓炆七八遍換水去紅暈爲末蒸餅丸梧子大每卄丸空心米飮下傷寒陰證不拘丸數治吐利日久脾胃虛損手足厥逆精神昏睡露睛口鼻氣冷欲成慢驚或身冷脈微自汗小便不禁等證皆效黑錫丹黑錫溶去渣硫黃溶化水浸各二兩却將錫再溶化漸入硫黃俟結成一片傾地上去火毒硏至無聲爲度此爲丹頭入附子故紙肉蔲小茴川練陽起石木香沈香胡蘆芭各一兩肉桂五錢爲末和勻酒糊丸梧子大陰乾入布袋內擦令光熱每三五十丸空心姜鹽湯或棗湯下婦人艾醋湯下一切冷痰鹽酒下年高有客熱者服之效治脾腎俱虛冷氣刺痛止汗墜痰除濕破癖或加蓯蓉牛膝白朮丁香名接氣丹治眞元虛憊靈砂水銀三兩硫黃一兩煉成者硏細糯米糊丸麻子大每五七丸至十五丸空心人參棗湯或鹽湯下疝氣偏墜木腎腫疼茴香酒下虛勞喘嗽生姜烏梅蘇梗煎湯下腰腹滿痛莪朮煎湯下盜汗溺多煆牡蠣入鹽煎湯下痎瘧不已桃柳枝湯下吐逆反胃丁香藿香煎湯下白濁遺精白茯煎湯下中風痰厥面靑木香磨湯硏灌走注風遍身痛葱白酒下脚痛木瓜煎湯下氣滯生姜陳皮煎湯下婦人血氣痛玄胡索五靈酒醋各半煎湯下小兒慢驚沈困胃虛神脫人參丁香煎湯下大治諸虛痼冷厥逆如神養正丹用黑錫丹頭二兩就火微溶入水銀一兩頓攪勿令靑煙起煙起便走了水銀又入朱砂末一兩炒令十分勻和卽放地上𠊱冷爲末糯米糊丸菉豆大每卅丸空心鹽湯下升降水火助陽接眞治𩚚逆反胃痰結頭暈腰疼腹痛霍亂吐瀉二氣丹硫黃硝石等分爲末同炒黃色硏糯米糊丸梧子大每四十丸井水下治伏暑傷冷中脘痞結或嘔或泄來復丹硫黃硝石各一兩爲末入銚內微火溫炒用柳木不住手攪令陰陽氣相入再硏細入五靈脂靑皮陳皮各二兩爲末次入玄精石末一兩及硝黃末和勻醋糊丸豌豆大每卅丸空心米飮下甚者五十丸小兒三五丸或一丸小兒慢驚吐利不止變成虛風搐搦者非風乃胃氣欲絶也米飮下老人伏暑昏悶紫蘇煎湯下産後血逆上搶惡露不止及赤白帶下醋湯下常服和陰陽益精神散腰腎陰濕止腹脇冷痛治一應痰疾不辨陰陽證及中暑霍亂吐瀉神效
補眞養氣金石草木稍春容
補眞丸葫蘆芭香附陽起石川烏肉蓯蓉兎絲子沈香肉豆蔲五味子各五錢鹿茸巴㦸鐘乳粉各一兩爲末用羊腰子兩對以葱椒酒煮爛和酒糊搗丸梧子大每七十丸空心米飮鹽湯任下治飮食不進屢以脾胃藥不效者乃房勞過度眞火衰弱不能薰蒸脾土致中州不運飮食不進胸膈痞塞或不食脹滿或已食不消大腑溏泄古人雖云補腎不如補脾其實補脾不如補腎也養氣丹禹餘粮紫石英磁石各半斤赤石脂代赭石各一斤各以水硏挹其淸者置紙上以竹蒒盛之候乾各用瓦鑵收貯鹽泥固濟陰乾以炭五十斤分作五處煆此五藥以灰火蓋之火盡再煆如此者三次埋地內兩日去火毒取出再硏入肉蓯蓉一兩半附子二兩茴香丁香木香故紙肉桂巴㦸山藥肉豆蔲鍾乳粉鹿茸當歸沈香白茯遠志沒藥陽起石五靈脂乳香朱砂各一兩爲末和前藥硏勻糯米糊調每兩作五十丸陰乾入布袋內擦光每卄丸空心溫酒姜鹽湯任下婦人艾醋湯下治諸虛百損眞陽不固上實下虛氣不升降或咳嗽喘促一切體弱氣虛及婦人血海冷憊等證金鎻正元丹五倍子茯苓各八錢巴㦸葫蘆芭肉蓯蓉各一兩六錢補骨脂一兩朱砂龍骨各二錢爲末酒糊丸梧子大每卄丸空心溫酒鹽湯任下治元臟虛冷眞氣不足胸脇痞脹呼吸短氣四肢倦怠腰膝酸疼目暗耳鳴心忡盜汗遺精白濁一切虛損之證及水糓不消嘔逆惡心椒附丸附子檳榔各五錢陳皮牽牛五味子菖蒲川椒乾姜各一兩剉碎用米醋於磁器內文武火煮乾焙爲末醋糊丸梧子大每卅丸空心鹽酒下治下元不足內挾積冷臍腹拘急擧動乏力小便頻數夜多盜汗沈香蓽澄茄丸附子蓽澄茄沈香葫蘆芭肉桂補骨脂茴香巴㦸木香川練肉各四兩桃仁二兩川烏五錢爲末麫糊丸梧子大每卅丸空心鹽湯下或煎服亦好治內挾積冷臍腹弦急痛引腰背面色萎黃臟腑自利小便滑數及小腸一切氣痛竝治
虛必蒸熱歸芪胡連猪肚
五蒸湯人參黃芩知母地黃葛根石羔粳米麥門冬各等分甘草減半小麥一撮水煎服治男婦諸虛煩熱蒸痿自汗等證五蒸丸靑蒿童便浸地骨皮生地石膏各一兩當歸七錢胡黃連五錢鱉甲一片爲末蜜丸梧子大每七十丸小麥煎湯下治男婦煩蒸潮熱脈數口乾古歸芪湯當歸一錢黃芪五錢水煎服治虛火上攻頭目渾身胸背發熱大胡連丸胡黃連銀柴胡黃芩當歸白芍茯苓陳皮熟地知母各一兩人參白朮川芎桔梗甘草地骨皮半夏秦艽各八錢黃芪一兩二錢黃柏五味子各一兩半牛黃三錢犀角二錢爲末蜜丸梧子大每六七十丸茶淸下治傳屍勞熱面紅咳嗽等證香連猪肚丸木香五錢黃連生地靑皮銀柴胡鱉甲各一兩爲末入猪肚索縛定於砂鍋內煮爛取出搗丸梧子大小兒黍米大每卅丸米飮下治骨蒸疳勞羸瘦勞痢亦宜
虛多煩渴參柴地骨門冬
人參淸肌散人參白朮茯苓赤芍當歸柴胡半夏麯葛根各等分甘草減半姜棗煎服治男婦氣虛無汗潮熱人參地骨散人參地骨皮柴胡生地黃芪各一錢半知母石羔各一錢茯苓五分姜煎服治臟中積冷榮中熱脈按不足擧有餘乃陰不足陽有餘也人參門冬湯人參麥門冬小麥茯苓各一錢竹茹一團白芍八分甘草五分水煎服治虛熱煩渴
蒼芩蒼梔濕熱盛
蒼芩丸蒼朮五錢片芩三錢甘草一錢半爲末湯浸炊餅丸服治濕熱發熱蒼梔丸蒼朮香附各五錢山梔一兩半夏川芎白芷各二錢爲末神麯糊丸服治手心發熱蒼連丸蒼朮二兩香附二兩半片芩黃連各炒五錢爲末瓜蔞穰爲丸服治濕痰發熱蒼芍丸芍藥一兩二錢半香附一兩蒼朮五錢片芩二錢甘草一錢半爲末炊餅爲丸服治大病後陰虛氣鬱夜熱
上甲下甲積熱烘
上下甲丸上甲下甲各一兩側柏葉瓜蔞仁半夏黃連黃芩黃柏各五錢爲末蒸餅爲丸服退勞熱食積痰下甲丸下甲五兩側柏一兩半香附三兩爲末姜汁浸地黃膏爲丸梧子大每卅丸空心白湯下治抑結不散已上二方乃丹溪所立遍訪上甲下甲人無識者後詢老醫云上甲卽龜甲下甲卽龜板龜甲板善治陰虛食積發熱當從之
汗有火者二甘芷砂調衛愈
二甘湯生甘草灸甘草五味子烏梅各等分姜棗煎服治胃熱食後復助其火汗出如雨古芷砂散白芷一兩朱砂五錢爲末每一錢茯神麥門冬煎湯下治驚恐自汗倦怠困弱服黃芪牡蠣不止者效調衛湯麻黃根黃芪各一錢羌活二分生甘草歸尾生黃芩半夏各五分麥門冬生地各三分猪苓一分蘇木紅花各二分五味子十粒水煎服治濕勝自汗衛氣虛弱表虛不任風寒
汗挾濕者四製白朮玉屛風
四製白朮散白朮四兩用黃芪石斛牡蠣麥麩各炒一兩取單朮爲末每三錢粟米飮下治盜汗玉屛風散防風黃芪各一錢以實表氣白朮二錢以燥內濕水煎治自汗
痿入骨處淸燥湯中減柴胡黃連猪苓澤瀉四味
名減味淸燥湯治骨痿
厥初昏時蘇合香丸灌一鍾
白朮靑木香朱砂犀角沈香麝香訶子皮丁香安息香蓽撥白檀香香附各二兩龍腦薰陸香蘇合香油各一兩爲末用安息香以酒熬成膏同前合香油和蜜調劑每服旋丸梧子大取井水溫冷任意下四丸老人小兒酒化下一丸凡痰氣及中風痰涎壅上喉中有聲不能下者合靑州白丸子同丸姜汁化下立效中風如見鬼神者白湯下脚氣衝心用萆麻和丸搗爛貼脚心疼痛立止心腹絞痛卒痛中滿嘔吐姜湯下傷風咳嗽姜葱汁白湯下兼治傳屍骨蒸肺痿疰忤鬼氣狐狸妖魅霍亂吐瀉時氣瘴痞赤白暴痢瘀血月閉痃癖疔腫等疾産婦中風小兒驚風牙關緊硬不省者擦牙卽開然後用風藥治之小兒吐瀉驚疳先用火焙此藥然後用姜葱汁化開白湯下小兒用緋袋盛當心帶之一切邪鬼不敢近
熱勞】正料【生犀散危氏善用
犀角地骨皮秦艽麥門冬枳殼大黃柴胡茯苓赤芍桑白皮黃芪人參鱉甲知母各等分有痰加半夏熱輕去大黃加黃芩每三錢入陳靑蒿一根煎服治骨蒸肌瘦日晩潮熱盜汗五心煩躁及大病後餘毒不解兼治勞瘧及小兒疳熱
虛勞加減四物湯節齋奇功
川芎熟地知母天門冬各一錢白芍當歸白朮各一錢三分黃柏陳皮各七分生地甘草各五分炒乾姜三分空心姜煎服潮熱加桑白皮沙參地骨皮盜汗及久病者去川芎加牡蠣酸棗仁浮小麥咳嗽加桑白皮五味子痰加貝母瓜蔞遺精加牡蠣龍骨山茱茰白濁加茯苓黃連衄咳血加桑白皮黃芩山梔嗽痰血加桑白皮貝母黃連瓜蔞嘔吐血加山梔黃連乾姜蒲黃韭汁姜汁咯唾血加桔梗玄參柏葉外五臟變證如腰背足脛酸疼加杜冲牛膝龜板口舌生瘡驚愓加黃連胡黃連遠志茯神皮枯鼻塞聲沈加桔梗瓜蔞百部脇痛夢遺加龍膽草靑皮靑黛竹茹頸核加玄參香附貝母腹痛飮食無味去知柏門冬生地倍白芍加白朮人參扁豆薏苡仁澤瀉腹塊加鱉甲山査麥芽
葛氏可久擅名袪瘵
葛氏方第一十灰散大薊小薊柏葉荷葉茅根茜根大黃山梔牡丹皮棕櫚各一錢俱燒存性爲末用藕汁或蘿蔔汁磨京墨調服其血立止如血出升斗用單花蘂石散止之第二單花蘂石散一味煆爲末每三錢食後溫童便調服男加酒一半女加醋一半和服使瘀血化爲黃水止血後用獨參湯補之第三獨參湯人參二兩棗煎服服後宜熱睡後用諸藥除根但人參肺熱者大忌虛而有火者亦必以天門冬佐之第四保和湯止嗽寧肺知母貝母天門冬麥門冬欵冬花各六分天花粉薏苡仁杏仁五味子各四分粉草兠鈴紫菀百合桔梗阿膠當歸生地紫蘇薄荷各一分一方無生地有百部姜煎入飴糖一匙食後日三服血盛加蒲黃茜根藕節大薊小薊茅花痰加南星半夏橘紅茯苓枳殼枳實瓜蔞仁喘盛加桑白皮陳皮大腹皮蘿蔔子葶藶蘇子熱盛加山梔黃連黃柏連翹風盛加防風荊芥穗金沸草甘菊細辛香附寒盛加人參芍藥桂枝五味子白蠟第五保眞湯補虛除熱當歸生地白朮黃芪人參各六分蓮肉赤茯白茯各一分天門冬麥門冬陳皮白芍知母黃柏熟地五味子地骨皮銀柴胡各三分赤芍甘草各五分食後棗煎服驚悸加茯苓遠志柏子仁酸棗仁淋濁加萆薢烏藥猪苓澤瀉便澁加木通石韋萹蓄遺精加龍骨牡蠣蓮鬚蓮子燥熱加滑石石羔靑蒿鱉甲盜汗加浮麥牡蠣黃芪麻黃根第六太平丸止久嗽潤肺治肺癰肺痿天門冬麥門冬知母貝母欵冬花杏仁各二兩當歸生地熟地黃連阿膠各一兩半蒲黃京墨桔梗薄荷各一兩麝香少許爲末蜜丸彈子大食後細嚼一丸薄荷煎湯緩緩化下臨臥再服一丸如痰盛先服消化丸次服此丸仰臥使藥流入肺竅則肺淸潤其嗽自除第七消化丸止熱痰壅盛靑礞石明礬皂角南星半夏白茯陳皮各二兩枳殼枳實各一兩半薄荷一兩沈香黃芩各五錢爲末姜汁浸神麯糊爲丸梧子大每百丸臨臥飴糖拌呑次噙太平丸二藥相攻痰嗽除根第八潤肺膏治久嗽肺燥肺痿羊肺一具洗淨用杏仁杮霜眞酥蛤粉各一兩白蜜二兩同水攪勻灌入肺中煮熟如常服食與前七藥相間服之亦佳第九白鳳膏治怯極虛憊吐痰嗽血發熱先將黑觜白鴨一隻縛定量病人飮酒多少以酒盪溫將鴨項割開滴血入酒攪勻服之直入肺經潤補其肺却將鴨乾撏去毛於脇邊開一孔去腸雜拭乾次將大棗二升去核每箇棗中以參苓平胃散塡實却入鴨腹中用麻縛定置砂鍋內四圍用慢火煨以陳酒一甁作三次添入煮乾爲度然後取出棗子陰乾隨意食之人參煎湯送下用此愈後宜服補髓丹第十補髓丹生精補髓和血順氣羊猪脊髓各一條團魚烏鷄各一隻製淨去骨用酒一碗於砂鍋內煮熟擂爛再入大山藥五條蓮肉半斤京棗百枚霜杮十枚以井水一甁煮熟擂爛再用慢火熬之後入明膠四兩黃蠟三兩逐漸投入檑成膏子和平胃散末四君子末各四兩知母黃柏末各一兩搜和成劑如硬加白蜜爲丸梧子大每百丸不拘時棗湯下附人參潤肺丸人參欵冬花細辛甘草杏仁各四兩官桂桔梗各五兩知母六兩爲末蜜丸芡實大每一丸食後細嚼淡姜湯下治肺虛咳嗽喘急日久成勞寧肺湯川芎當歸芍藥熟地白朮甘草五味子麥門冬桑白皮茯苓各五分阿膠一錢二分姜煎溫服治榮衛俱虛發熱自汗肺氣喘急咳嗽痰唾黃芪散黃芪麥門冬熟地桔梗白芍各一錢甘草八分水煎服治咳血成勞一方加人參五味子各六分名五味黃芪散
河車靑蒿儘可追蟲
紫河車丸紫河車焙乾一具龍膽草甘草各二錢鱉甲五錢桔梗胡黃連大黃苦參黃柏知母貝母敗鼓心人中白各二錢半犀角莪朮芒硝各一錢半辰砂一兩爲末蜜丸梧子大辰砂爲衣每什丸至卅丸腸熱食前溫酒下膈熱食後溫酒下傳屍勞瘵二具可愈其餘勞怯一月平復天靈蓋散天靈蓋兩指大檳榔五箇麝香阿魏甘遂安息香各三錢朱砂一錢爲末每服三錢用薤白葱白各十四莖靑蒿二握甘草桃枝柳枝各五寸桑白皮石榴根各一片以童便四大碗於磁器內文武火煎至一碗去渣分作三盞調前藥末五更初服男患女煎女患男煎服藥後如覺欲吐卽用白梅含之五更盡須下勞蟲及惡物黃水黑糞如未下良久又進一服天明更進一服如瀉不止用龍骨黃連等分爲末白水調及白梅粥補之蛤蚧散蛤蚧一對知母貝母桑白皮甘草各二兩人參一兩俱用酥油溶化入醋等分和勻灸前藥黃色勿焦茯苓一兩炒杏仁六兩炒搗去油每二錢水煎食遠服忌油膩生冷毒物或爲末白湯調服亦可治勞瘵瘦弱肺損咳嗽等證靑蒿膏靑蒿一斗五升用童便三十碗文武火熬童便減十碗去渣再熬至十碗入猪膽汁七枚再熬數沸甘草末收之每用一茶匙白湯調服靑蒿飮靑蒿桃枝各一握葱白甘草各二寸用童便二碗煎至碗半去渣入阿魏一分再煎一二沸分二分臨服時入檳榔末五錢調下如惡心必吐吐後令心安再進一服其蟲卽出送藥人不可與病人對立恐蟲傷人若男病女煎女病男煎忌鷄犬等物患者宜冬進三服一年內五服則病除根治遠年近日勞瘵骨蒸潮熱等證不問男婦服之其效如神
五臟五方伐勞瘵
五鳳丸烏鷄卵去黃五枚吳茰東行根三升黃蠟三兩乾漆四兩粳米粉半升同入鍋中火煉至可丸卽丸如小豆大隔宿勿食淸晨米飮下百卄丸小兒五十丸蟲卽爛盡治肝勞熱生長蟲在肝爲病令人恐畏不安眼中赤壅雷公丸雷丸五枚陳皮桃仁各一兩一錢半貫衆蕪荑靑箱子乾漆各一兩亂髮一團殭蠶十四枚爲末蜜丸小豆大每卄丸空心溫酒下治心勞熱有蟲長尺餘名蠱蟲貫心卽死茱茰根湯茱茰東行根一錢火麻子八錢陳皮一兩半水煎服或下蟲或下黃汁凡合此藥禁聲勿語方驗治脾勞熱內有白蟲食脾令人好嘔而胸中咳嘔不出五膈下氣丸麥門冬五兩蜀椒一兩遠志附子細辛乾生姜甘草各五錢百部人參白朮黃芪各七錢半桂心五錢半杏仁卄四粒爲末蜜丸彈子大每一丸徐徐含化忌生冷肥膩治肺勞熱瘦損有蟲在肺令人咳逆氣喘所謂憂忿氣隔寒熱皆膏肓之疾鍼灸不著千金散貫衆三兩乾漆二兩蕪荑胡粉槐白皮各一兩吳茰五十粒杏仁四十五粒爲末平旦井水調服方寸匕漸加病瘥卽止治腎勞熱蟯蟲生腎中冷四肢腫急追病丹史君子肉二兩乾漆焙一兩貫衆五錢雄黃一錢硫黃信石各三分爲末分作六服候每早思食之時思肉則用肉思鷄則用鷄煮熟切碎入小茴末三分拌和先食肉少許後以煮肉汁入藥末調勻服之隨睡卽蟲被毒或利或吐出蟲用藥之時勿令病者知之治瘵病咳血吐痰思食無厭者宜用
萬病萬應羨砂雄
萬病解毒丹又名紫金錠山茨菇去皮焙二兩文蛤去蟲土三兩麝香三錢續隨子去油一兩紅牙大㦸洗焙一兩半各爲淨末和勻糯米粥調於木臼內搗千餘下每料分作四十錠每服半錠重者一錠隨後湯使磨服此藥宜端午重陽七夕日淨室焚香修合凡居家出入切不可無宜珍藏之如中蠱及桃生毒孤狸鼠莽惡菌河豚死牛馬肉毒山嵐瘴氣諸藥金石飮食草木烏獸百蟲一切諸毒及泄瀉肚腹急痛霍亂絞腸沙等證竝用薄荷煎湯下癰疽發背無名疔腫對口發天蛇頭一切惡瘡諸風癮疹赤腫諸瘤竝用淡酒下外以凉水調塗患處日夜各數次良久覺痒立消未成膿者甚效已成膿者亦殺大勢惟已潰出膿血者忌服陰陽二毒四時瘟疫冷水薄荷一小葉同磨下心氣痛及白痢淡姜湯下赤痢冷水下中癲邪鬼氣鬼胎溫酒下自縊落水鬼迷驚死心頭溫者幷冷水灌下卽醒蛇犬蜈蚣一應惡蟲傷酒下外用冷水磨塗傷處新久瘧疾臨發時東流水煎桃柳枝湯下小兒慢急驚風五疳五痢癮疹瘡瘤竝用蜜水薄荷小葉同磨量大小服之如牙關緊急磨擦牙上諸痔冷水下幷塗患處牙疼酒磨塗及含藥少許呑下湯火傷東流水磨塗打撲傷松節炒酒下遠年近日頭痛及太陽穴疼用酒入薄荷硏爛敷太陽穴失心猪羊癲幷中風中氣眼喎口噤筋脈拘攣骨節風腫手足疼痛竝用酒下婦人腹內結塊不消月經過期不至腹內作痛熱酒下惟孕婦忌服兩廣蠱毒最多從宦於此纔覺意思不快卽服一錠或吐或利而愈便毒堅硬痔未成膿苦痛大小便難各進一錠後去二次痛止而消發背瘡頭如粟重若負石內服外塗後去三四次肚門似灸卽日而瘥開剝死牛遍身生紫泡俱潰急進一錠吐瀉卽愈小兒昏憒六七日不醒穵口灌之女子爲邪所交腹中作痞服之隨下惡物其邪仍至又服半錠更燒三錠藥氣滿屋邪不再至久患勞瘵爲屍蟲所噬磨下一錠吐蟲千條後服蘇合香丸而愈男子轉食婦人膈氣及遠年苦頭風作暈酒磨服之吐痰而愈考其藥味雖不言補今羸瘦之人服之至效誠濟世衛身之寶也萬應丸檳榔五錢大黃八兩黑丑四兩爲末用皂角十錠苦練根皮一斤煎汁熬膏爲丸梧子大先用沈香爲衣後用雷丸木香爲衣每三丸四更時沙糖水送下善下諸蟲雄砂丸鶴蝨蕪荑乾漆殭蠶各三錢貫衆酸石榴皮各五錢朱砂雄黃雷丸甘遂各一錢半爲末米粉煮糊爲丸麻子大每十丸五更時粥飮下善殺諸蟲或加麝香少許尤妙
取積打鱉通出寸白非易
取積藥巴豆不拘多少去殼水略浸去內外衣膜紙壓去油置薄刀上烘赤色入雄黃沈香各少許爲末飯丸粟米大大人一分小兒半分食後沙糖水下追蟲打鱉丸黑丑檳榔各四兩雷丸木香甘草各一兩爲末大人四錢小兒二錢量人虛實空心以滾湯入沙糖少許調下待走去惡積蟲二三次方進稀粥湯補住治寸白蟲方檳榔十箇向陽石榴皮七十片水煎露一宿服之以下盡蟲爲度苦練根湯苦練根去外苦皮曬乾每撮入黑豆二十粒水煎臨熟入沙糖二錢調服晩飯不可食待藥氣行
追蟲化蟲釣蟲黑白見縱
追蟲丸大黃黑丑各一兩山査莪朮各六錢檳榔大腹子各四錢雷丸沙糖各三錢木香二錢皂角一錢爲末沸湯調量人大小虛實服之化蟲丸硫黃一兩木香五錢蜜陀僧少許爲末外炮附子一枚以醋熬成膏和丸菉豆大每卄丸荊芥茶淸下能化蟲爲水史君子丸史君子陳皮各一兩厚朴甘草訶子各五錢如兼驚及熱渴者加靑黛五錢臟腑不調者去之一方有川芎無訶子靑黛爲末蜜丸芡實大每一丸米飮化下小兒半丸乳汁下治臟腑虛滑疳瘦下利腹脹脇痛不思乳食常服安蟲補胃消疳肥肌釣蟲黑白丸先用白丸子磁石雲母石蛇含石甘草各等分爲末糯米糊丸黃豆大每一丸燈心煎湯下後用黑丸子鍼砂靑黛枯礬甘遂各等分爲末醋煮糯米糊丸龍眼核大以粗線一條穿住燈心湯下待病者作嘔若不嘔再喫烏梅水一口又含冷水一口方爲病者打擦胸前背上略抽動其線令病人吐去冷水仍作嘔聲如是者三四次黑白丸子挾病根瘀血齊吐出吐後須更隨各經病調治方可除根但煮糊須用極高山頂上泉或武當回龍水爲丸方不化別水則不吐轉凡胃口肚腹作痛及肺竅失聲者俱有血龜宜用
續嗣壯陽麻雀巨勝打老兒之名甚異
續嗣丹山茱茰天門冬麥門冬各五兩故紙八兩兎絲子枸杞子覆盆子蛇床子巴㦸熟地韭子各三兩龍骨黃芪牡蠣山藥當歸鎻陽各二兩人參杜仲各一兩半陳皮白朮各一兩黃狗腎酥灸二對爲末用紫河車一具同門冬地黃煉蜜搗丸梧子大每百丸空心臨臥溫酒鹽湯任下壯陽丹仙茅蛇床子五味子白茯蓯蓉山藥杜仲各一兩韭子故紙巴㦸熟地山茱茰兎絲子各二兩海狗腎一枚紫梢花一兩用雄鷄肝三部搗成一塊陰乾爲末用雄鷄肝腎雄鱉肝腎各一部以鹽酒花椒末蒸熟搗爛和入前藥再用酒煮山藥糊爲丸梧子大每百丸空心鹽湯下陽痿精冷者加桂附石燕雀卵丸兎絲子末一斤於春二三月取麻禾雀卵五百箇去黃用白和丸梧子大每八十丸空心鹽湯或酒下腰痛加杜仲四分之一下元冷加附子六分之一此藥當預製成末遇有雀卵不拘多少而用巨勝子丸熟地四兩生地何首烏牛膝天門冬枸杞蓯蓉兎絲子巨勝子白茯苓柏子仁天雄酸棗仁故紙巴㦸五味子覆盆子山藥楮實續斷各一兩韭子芡實川椒葫蘆芭蓮花蕋各五錢木香二錢半爲末蜜丸梧子大每七十丸虛甚者百丸空心溫酒下還少丹菖蒲用桑枝同蒸牛膝用黃精汁或酒浸三日巴㦸用枸杞湯浸軟再酒浸一時取出同菊花焙黃色五味子劈作兩邊用蜜蒸一日漿水浸一宿茯神水飛去浮濁楮實水浸去浮者用酒蒸一日熟地枸杞蓯蓉小茴山藥遠志杜仲山茱茰各等分去各製藥爲末蜜和棗肉爲丸梧子大每三五十丸空心溫酒鹽湯任下一方茯苓換茯神加續斷名打老兒丸治陽虛不擧眞氣衰弱精神短少小便無度眼目昏花腰膝疼痛兩脚麻冷不能行走
衍宗溫腎玄牝思仙種十子之德極隆
五子衍宗丸枸杞子兎絲子各八兩五味子一兩覆盆子四兩車前二兩慣遺泄者去車前加蓮子爲末蜜丸梧子大每空心九十丸臨臥五十丸白湯或鹽湯冬月酒下添精補髓疎利腎氣不問下焦虛實寒熱服之自能卑補溫腎丸巴㦸二兩當歸鹿茸益智杜仲生地茯神山藥兎絲子遠志蛇床子續斷各一兩山茱茰熟地各三兩爲末蜜丸梧子大每三五十丸空心溫酒下精虛加鍾乳粉五味子陽道衰倍續斷不固加龍骨牡蠣倍鹿茸玄牝太極丸蒼朮四兩用米泔鹽水酒醋各浸炒一兩補脾當歸熟地各三兩補血川芎一兩葫蘆巴益陽氣芍藥各一兩二錢磁石一兩三錢補陽黃柏用鹽浸知母水炒治相火五味子去痰收肺氣巴㦸佐腎白朮補脾各一兩半枸杞補肝故紙補腎小茴治小腸氣白茯鹽酒蒸補心各二兩半木瓜用牛膝水浸杜冲蓯蓉各二兩沒藥一兩治腎損益心血陽起石一兩用黃芩水浸裝入羊角內以泥封固火煆靑煙起取出以指硏對日不墜爲度如墜復煆爲末擇壬子庚申旺日用鷄子六十箇打開一孔去內拭乾以末入內用紙糊住令鷄抱子出爲度取藥蜜丸梧子大每八十一丸空心鹽湯下久服神淸氣爽長顔色溫骨髓倍進飮食和平臟腑精濃能施生子有效金鎻思仙丹蓮蕋蓮子芡實各等分爲末金櫻膏和丸梧子大每卅丸空心鹽湯下一月見效卽不走泄候女人月信住取車前子水煎服之一交卽孕久服精神完固能成地仙平時忌葵菜車前子治男子嗜慾過多精氣不固芡實丸鷄頭實五百箇七夕蓮花鬚山茱茰各一兩沙菀白蒺藜五兩覆盆子二兩五花龍骨五錢爲末煉蜜爲丸如梧桐子大每服六七十丸空心蓮肉煎湯送下治夢泄及陽虛未交先泄者神效種子大補丸人參麥門冬生地黃熟地黃杜仲巴㦸天沙菀白蒺藜天門冬枸杞子黃柏白茯神白茯苓白朮白芍藥各四兩牛膝當歸黑桑椹芡實龍眼肉鹿角膠各五兩爲末用雄鹿血和蜜爲丸梧子大每五十丸空心溫酒鹽湯任下十子丸槐子蒸七次覆盆子枸杞子桑椹子冬靑子四味共蒸各八兩沒石子兎絲子蛇床子五味子柏子仁各四兩如女血不足去柏子加香附川芎當歸生地熟地酒色過度不能生育加鹿角霜巴㦸山茱茰生地枳殼黃柏何首烏爲末蜜丸梧子大每五十丸空心鹽湯下以乾物壓之治五勞七傷心神恍惚夢遺鬼交及五痔七疝等症
三子養親延壽加味補陰扶下弱
三子養親湯紫蘇子蘿蔔子白芥子各等分紙上微炒微微硏碎每三錢用絹袋盛之煮湯勿煎太過令味苦辣口大便素實者入熟蜜一匙冬加姜一片能進飮食養脾胃却病延壽湯人參白朮牛膝白芍陳皮茯苓山査各一錢當歸甘草各五分姜煎服春加川芎夏秋加黃芩麥門冬冬倍生姜小水長如舊止藥加味補陰丸黃柏知母各四兩牛膝杜仲巴㦸熟地山茱茰各三兩蓯蓉白茯枸杞遠志山藥鹿茸龜板各二兩爲末蜜丸梧子大每八十丸空心鹽湯下
神仙訓老益壽竹瀝枳朮鎭中宮
神仙訓老丸生地熟地牛膝山藥蓯蓉枸杞各五兩川椒雌雄何首烏藁本各十兩爲末酒糊丸梧子大每五十丸空心溫酒鹽湯任下忌蘿蔔此藥性溫無毒治百病常服補下元潤皮膚延年益壽氣力倍常髮白轉黑齒落更生小兒亦可服之遇仙益壽丹蝙蝠十箇搗爛曬乾紫黑桑椹四升取汁査曬乾杜仲童子髮各六兩天門冬三兩黃精蜜蒸曬九次何首烏熟地川椒各四兩枸杞當歸各二兩爲末旱蓮草秋石丹玄胡索各末四兩用桑椹汁拌三味曬蒸三次酒煮三味打糊爲丸梧子大每服不拘多小隨便飮下忌蘿蔔補經絡起陰發陽開三焦閉橫氣消五糓益血脈安五臟除心熱和筋骨去盜汗注顔烏鬚輕身健體夜視有光竹瀝枳朮丸半夏南星用白礬皀角生姜煮半日枳實條芩陳皮蒼朮山査芥子白茯各一兩黃連當歸各五錢爲末神麯六兩用姜汁竹瀝各一盞煮糊丸梧子大每百丸白湯下有痰姜汁下化痰淸火健脾消食亦能却瘴
噫萬般補養皆爲僞惟有操心是要規
外集卷七上
婦人小兒外科用藥賦
製法見本草
婦人之病與男無異經絡氣血只分於胞絡病多癥瘕胎産全屬乎衝任
經候
調經固經香附四製七製或單製
調經散　當歸一錢半麥門冬二錢吳萸肉桂各五分人參半夏白芍川芎牧丹皮各一錢阿膠甘草各七分半姜煎服治經水或前後或多少或逾月不至或一月再至小調經散當歸赤芍桂心各一兩沒藥琥珀甘草各一錢細辛麝香各五分爲末酒入姜汁調服五分治敗血停積五臟日久腐爛成水變爲浮腫忌用利水之藥産後浮腫亦宜固經丸　黃芩白芍龜板各一兩椿根皮七錢黃栢三錢香附二錢半爲末酒糊丸梧子大每五十丸酒下治經水過多四製香附丸香附一斤分四分用酒醋童便鹽水各浸七日焙乾爲末醋糊丸梧子大每七十丸空心鹽酒下治經候不調如瘦人加澤蘭葉赤茯苓又合四物湯各四兩加白朮陳皮澤蘭葉各二兩黃栢甘草各一兩名十味香附丸七製香附丸香附米十四兩分七分一分同當歸二兩酒浸一分同莪朮二兩　童便浸一分同牧丹皮艾葉各一兩米泔浸一分同烏藥二兩米泔浸一分同川芎玄胡索各一兩水浸一分同三稜柴胡各一兩醋浸一分同紅花烏梅各一兩鹽水浸春三夏二秋七冬十日曬乾取單香附爲末浸藥水打糊爲丸梧子大每八十丸臨臥酒下治諸虛百損氣血不調月水前後結成瘕癥或骨蒸發熱四肢無力單香附丸香附一斤用米泔浸一宿曬乾又以米醋於砂鍋內同煮旋添旋煮以極透爛爲度取焙爲末醋糊丸梧子大每服五十丸米飮淡醋湯任下專治婢妾氣鬱情不宣通經多不調血氣刺痛腹脇膨脹頭暈惡心帶下便血瘕癥或炒焦爲丸善止血崩一方加當歸二兩艾葉四兩名艾附丸單香附散治胎前産後諸症香附米童便浸曬略炒爲末每二錢白湯溫酒任下嘔吐泄瀉膨脹飮食不化加砂仁三分或木香一分莪朮檳榔各二分藿香正氣散下吐痰噎食不下諸氣心腹小腹腰痛或結或閉聚散無時加玄胡索砂仁各四分甚者加莪朮姜黃木香各三分一應頭痛腦眩加川芎五分茶淸下産後惡露不下臍腹作痛或胎衣不下甚則衝心迷悶加莪朮玄胡索五靈脂香附木香各七分五積散下抑氣散香附四兩茯神甘草各一兩陳皮二兩爲末每二錢沸湯調服治婦人氣盛於血變生諸症頭暈膈滿墨附丸四製香附一斤淨綿艾四兩用醋一碗煮二味至乾入石臼內搗爛揑成餠子於新瓦上焙乾入白茯當歸人參川芎熟地徽墨火煆紅醋淬各一兩木香五錢爲末醋糊丸梧子大每七八十丸酒下治婦人久無子而經水不調及素墮胎者亦效百子附歸丸四製香附十二兩阿膠艾葉四物湯料各二兩爲末用陳石榴一枝連皮搗碎煎水打糊丸梧子大每百丸空心淡醋湯下調經養血安胎順氣胎前産後及月事參差有餘不足諸症悉治久服有孕
通經導經地黃養陰抑陰或滋陰
通經丸　川椒莪朮乾漆當歸靑皮乾姜大黃桃仁紅花桂心各等分爲末用一半和醋熬成膏調餘藥爲丸梧子大每五十丸空心醋湯溫酒任下治經候不通臍腹疼痛或成血瘕導經丸卽四物湯加官桂桃仁各一兩大黃二兩血竭二錢半紅花少許地鷄卄一箇爲末蜜丸梧子大每五十丸量虛實加減空心酒下治經候不通臍腹連腰腿疼痛養陰栢子丸栢子仁牛膝卷栢各五錢澤蘭葉續斷各二兩熟地三兩爲末蜜丸梧子大每卅丸空心米飮下治血虛經少或閉皮熱骨疼漸瘦脈數抑陰地黃丸赤芍一兩生地二兩柴胡黃芩秦艽各五錢爲末蜜丸梧子大每卅丸空心烏梅煎湯下柴胡抑肝湯柴胡二錢半赤芍牧丹皮各一錢半靑皮二錢連翹生地各五分地骨皮香附蒼朮山梔各一錢川芎七分甘草三分神麯八分空心臨臥水煎服治寡居獨陰寒熱類瘧等證滋陰百補丸益母草半斤當歸六兩川芎熟地白朮各四兩芍藥三兩人參茯苓玄胡索各二兩甘草一兩四製香附一斤爲末蜜丸梧子大每五十丸空心砂仁煎湯下治勞傷氣血不足乍寒乍熱心腹疼痛不思飮食尫羸乏力等症
乾漆牛膝萬痛立止
萬痛丸乾漆牛膝各一兩爲末用生地黃汁一碗調勻入磁器內慢火熬至半乾爲丸梧子大每廾丸空心米飮溫酒任下痛去止藥治月經瘀閉繞臍寒疝痛徹及産後血氣不調腹中癥瘕等症
烏賊䕡茹兩鼻聞馨
烏賊丸烏賊魚骨四兩䕡茹一兩爲末雀卵淸丸小豆大每五丸至十丸鮑魚煎湯下以乾物壓之利腸中也治少時脫血或醉入房以致血竭肝傷胸膈支滿妨於飮食食至先聞腥臊臭氣唾出淸液或前後泄血月事衰少不來兼治男子精竭陽事痿弱面無精彩病名血枯
蒼莎子宮痰濕堪理
蒼莎丸蒼朮香附各四兩黃芩二兩爲末蒸餠丸梧子大姜湯下調中散鬱一方加半夏等分名中和丸治濕痰氣熱淸海蒼莎丸南星蒼朮川芎　香附作丸服之治肥人痰多占住血海地位因而下多者目必漸昏
烏藥湯血海疼痛能禁
烏藥湯烏藥一錢半香附二錢當歸一錢木香甘草各五分空心水煎服
當歸散桃仁散經行湛濁
當歸散白朮五錢黃芩山茱當歸川芎白芍各一兩冷者去芩加肉桂爲末每二錢空心酒下日二服治經脈過期不勻或三四月不行或一月再至以致腰腹疼痛桃仁散桃仁甘草半夏澤蘭葉牛膝當歸桂心牧丹皮人參蒲黃川芎各五分赤芍生地各一錢姜煎服治月水不調或淋瀝不斷斷後復來狀如瀉水或前或後或閉不來四肢沈重欲眠不能飮食腹中堅痛多思酸物
葶歸丸桑皮散水腫侵尋
葶歸丸當歸人參大黃桂心瞿麥赤芍白茯各三兩葶藶一錢爲末蜜丸梧子大每十五丸空心米飮下桑皮散桑白皮郁李仁各一錢赤茯二錢木香防己大腹皮各五分蘇子木通檳榔靑皮各七分半姜煎服治脚氣感發兩脚浮腫小便赤澁腹脇脹滿氣急坐臥不得
血風疼痛芎藭人參荊芥穗
大芎藭散川芎一錢羌活枳殼甘草各五分赤茯苓赤芍酸棗仁桂心當歸木香牛膝各一分姜煎熱服治血風身體骨節疼痛心膈壅滯不思飮食人參荊芥散人參荊芥生地柴胡　鱉甲酸棗仁枳殼羚羊角白朮各七分半桂心川芎當歸防風甘草各五分姜煎熱服治血風體痛頭昏目澁心怔煩渴寒熱盜汗頰赤口乾痰嗽胸滿或月水不調臍腹㽲痛痃癖塊硬或産後瘦弱症孕婦禁服麒麟竭丸血竭乳香沒藥白芍當歸各六錢虎骨五錢水蛭麝香各二錢爲末酒糊丸菉豆大每二錢空心酒下治寒濕相搏血滯經絡痛甚
血風走注柴胡烏頭蒼耳心
柴胡調經湯羌活蒼朮各一錢獨活藁本升麻各五分柴胡七分乾葛當歸甘草　各三分紅花小許水煎熱服取微汗治經水色鮮不止頭項脊骨强痛不思飮食烏頭丸　烏頭一兩芫花乾姜各五錢俱醋煮乾再入桂心天麻海桐皮黑豆各三錢爲末別用黑豆煮爛搗藥爲丸梧子大每七丸至十丸黑豆淋酒下忌一切毒物治血風走注攻刺半身不遂麻痺搔痒急風口眼喎斜語言蹇澁手足拘攣單蒼耳散用嫩蒼耳草心陰乾爲末每一錢溫酒調服治血風攻注頭旋倒地不知人事
血氣乾羨大黃爲血竭
單大黃膏又名血竭膏錦紋大黃四兩酒浸焙乾爲末用醋一碗熬成膏丸如鷄子大每一丸臨臥熱酒化下大便通利經脈自下此治乾血氣調經仙藥也一方加香附子
冷熱癆代四物以丹參
單丹參散丹參爲末每二錢酒調服治經脈不調産前胎動不安産後惡露不下腰脊疼痛骨節煩疼
地黃交加血積化水
交加散生地一斤生姜十二兩各搗自然汁以生地汁炒生姜査生姜汁炒生地査略乾焙爲末每三錢酒調服治胎前産後百病榮衛不通經脈不調腹中撮痛氣血多少結聚爲瘕産後中風不能轉側尢妙尋常腹痛亦宜一方加玄胡索當歸川芎白芍各二兩人參桃仁各一兩半沒藥木香各一兩香附半斤爲末醋糊丸梧子大每五十丸空心姜湯下名交加地黃丸治經水不調血塊氣痞肚腹疼痛
瓦松存性經閉如霖
瓦松散瓦松卽屋遊土牛膝當歸尾各等分瓦上焙焦存性爲末先一日白水調服七分五更再進一服卽通治經水三年不行者
琥珀調經有種
琥珀調經丸香附米一斤分作二分用童便米醋各浸九日和淨艾綿四兩拌勻再加醋五碗入砂鍋內同煮乾爲度入川芎當歸芍藥熟地生地沒藥各二兩琥珀一兩爲末醋糊丸梧子大每百丸空心艾醋湯下治婦人胞冷無子能令經正
螽斯求嗣可忱
螽斯丸香附白薇半夏茯苓杜仲厚朴當歸秦艽各三兩防風肉桂乾姜牛膝沙參各二兩二錢細辛人參各四錢爲末蜜丸梧子大每廾五丸酒下經調受補者服七日卽交合孕後忌服
崩漏
崩中漏下膠艾當歸龍骨
膠艾四物湯阿膠艾葉當歸川芎甘草各四分芍藥熟地各八分水酒各半空心煎服治勞傷氣血月水過多或崩漏不止及姙娠胎氣不安或因損動漏血傷胎者亦宜當歸龍骨丸當歸芍藥黃連槐子艾葉茯苓各五錢龍骨黃栢　各一兩木香二錢半爲末水丸小豆大每五十丸米飮下治月事失常經水過多及赤白帶下淋瀝姙娠胎動不安疼痛漏下産後惡露不止大人小兒痢疾亦宜
有氣有熱香附橘歸黃芩
備金散香附四兩當歸一兩二錢五靈脂一兩爲末每五錢淡醋湯調服治血崩不止古橘歸丸橘皮四兩當歸二兩爲末蜜丸梧子大每五十丸溫酒下治婦人肌膚手足俱有血絲露此怒氣傷肝血失常經故也一方加玄胡索治室女氣血相搏腹中刺痛引心或經行澁少或經事不調單芩心丸條芩二兩用醋浸七日灸乾又浸又灸如此者七次爲末醋糊丸梧子大每七十丸溫酒下治天癸當住不住或過多不止
暫澁靈脂散名紗帽
單五靈脂散一味炒煙盡爲末每一錢溫酒調服治血崩諸藥不能止及男子脾積氣兼解藥毒如産後惡血未淨水酒童便各半煎服或心腹脇脚痛不可忍只用童便煎服中風加草烏五分同煎腸風下血用烏梅栢葉煎湯調服如心煩口渴加蒲黃或畏此藥氣者燒灰服之尢妙如蛇蝎蜈蚣咬塗傷處立愈烏紗帽散漆紗頭巾取陽氣上行也赤芍香附乾荷葉男子髮當歸棕櫚各等分竝於新瓦上焙存性爲末每五錢童便調服如人行十里久再進一服卽止如産後去血過多加米醋京墨麝香小許
內補養榮丹號女金
內補當歸丸當歸阿膠白芷續斷乾姜川芎甘草各四兩白朮吳萸各三兩肉桂附子白芍各二兩蒲黃八錢熟地五錢爲末蜜丸梧子大每九十丸溫酒下治氣血俱虛月水不調或崩中漏下去血過多肌體羸瘦及月水將行腹腿重痛加味養榮丸當歸熟地白朮各二兩芍藥川芎黃芩香附各一兩半陳皮貝母茯苓麥門冬各一兩阿膠七錢甘草五錢黑豆　炒去皮四十九粒爲末蜜丸梧子大每七八十丸鹽湯溫酒任下治經脈叅前外潮內煩咳嗽飮食減少頭昏目眩帶下血風血氣久無嗣息一切痰火不受峻補等證服之有孕又治胎前胎動胎漏常服可無小産之患忌食諸血女金丹白芍當歸川芎人參白朮茯苓藁本白芷白薇桂心玄胡索牡丹皮赤石脂各一兩俱酒浸三日曬乾沒藥甘草各五錢香附一斤醋浸共爲末蜜丸梧子大每五十丸溫酒下治婦人無子或無痰火等疾經事亦調顏容不減但久無孕乃子宮有陰無陽不能生發宜服此鼓動微陽一月卽效或有經事叅後赤白帶下崩中淋瀝及積年血風手足麻痺半身不遂或血氣心腹疼痛脾虧飮食無味面色痿黃常作吐逆泄瀉及驀然中風浮腫瘧痢消渴一切虛勞等證臨産艱難及死胎爲丸彈子大用蜜湯化下産後瘀血眩暈寒熱頭痛無所不治用淡醋湯送下眞女中金丹也
帶下
帶下濕熱樗皮加以蒼栢側栢芩栢芩朮不論赤白
蒼栢樗皮丸蒼朮黃栢樗皮海石半夏南星川芎香附乾姜各等分爲末醋糊丸梧子大每五六十丸白湯下暑月去姜加滑石治肥人白帶是濕痰側栢樗皮丸樗皮二兩側栢葉酒蒸黃栢黃連各五錢香附白朮白芍各一兩白芷燒存性三錢爲末粥丸米飮下治白帶因七情所傷而脈數者芩栢樗皮丸黃芩黃栢樗皮滑石川芎海石靑黛當歸芍藥各等分醋糊丸服治瘦人帶下多熱芩朮樗皮丸　黃芩白朮各三錢樗皮白芍山茱萸各二錢半白芷黃連各二錢黃栢一錢半爲末　酒糊丸溫酒下治孕婦白帶芩朮芍葵丸　白朮二兩　黃芩五錢紅白葵花二錢半白芍七錢半爲末蒸餠丸煎四物湯下治結痰白帶龜栢姜梔丸龜板三兩黃栢一兩乾姜炒一錢梔子二錢半爲末酒糊丸白湯下治赤白帶下或時腹痛蒼栢辛芎散蒼朮黃栢辛荑川芎南星滑石半夏牡蠣酒芩水煎溫服治婦人上有頭風鼻涕下有白帶
帶下虛寒附桂煖宮補經固眞平補鎭心兼治濁淫
附桂湯附子三錢肉桂一錢黃栢知母升麻甘草各五分黃芪一錢半人參七分水煎服治白帶腥臭多悲不樂大寒煖宮丸當歸川芎白芍熟地茯苓牡丹皮艾葉龍骨牡蠣赤石脂各等分麵糊丸梧子大每五十丸艾醋湯下治赤白帶下及子宮虛冷無子苦練丸又名小煖宮丸苦練肉小茴當歸各一兩爲末酒糊丸梧子大每五十丸酒下治熱入大小腸赤白帶下補經固眞湯柴胡黃芩郁李仁甘草各一錢人參乾姜各二錢橘皮五分白葵花一朶赤帶換紅葵花水煎溫服治始病崩中日久白帶下流不止東垣固眞丸黃栢白芍各五錢柴胡白石脂各一兩龍骨當歸各二兩乾姜四兩爲末麵糊丸梧子大每十丸白湯下少時以早飯壓之勿令熱藥犯胃也忌生冷熱酒濕麵治白帶久下不止臍腹冷痛陰中亦然目中溜火視物昏花齒惡熱飮此皆寒濕承於胞內肝經陰火上溢故目中溜火其惡熱飮者陽明經中伏火也宜此丸大瀉寒濕平補鎭心丹茯苓茯神五味子車前子肉桂麥門冬各一兩二錢半遠志山藥天門冬熟地各一兩半酸棗仁二錢半人參朱砂各五錢龍齒二兩半爲末蜜丸梧子大每卅丸米飮下治思慮太過心血不足或時怔忡常服安心腎益榮衛
虛火烏鷄須別餧虛滯烏鷄宜善撏
大烏鷄丸　四製香附一斤熟地四兩生地當歸白芍人參各三兩川芎鱉甲各三兩半白朮黃芪牛膝柴胡牡丹皮知母貝母各二兩黃連地骨皮乾姜玄胡索各一兩茯苓二兩半秦艽一兩半爲末用白毛烏骨雄鷄一隻閉死去毛腸淨用艾葉靑蒿各四兩裝一半在鷄腹內將鷄幷餘艾蒿同入罎內以童便和水浸過鷄二寸許煮爛取出去骨焙乾爲末如有筋骨疼痛去肉用骨焙焦爲末與前末和勻鷄汁打糊丸梧子大每五六十丸~加至七八十丸溫酒或米飮下忌煎炒莧菜治婦人羸瘦血虛有熱經水不調崩漏帶下不能成胎骨蒸等證如月水先期加黃芩黃連地骨皮月水後期加參朮黃芪白帶加二朮香附升麻白芷柴胡其鷄如得白絲毛烏骨崇冠者尤妙須別於一處以黃芪炒末爲丸餧之不可近雌鷄小烏鷄丸吳萸良姜白姜當歸芍藥玄胡索故紙川椒陳皮靑皮劉寄奴生地莪朮川芎各一兩荷葉灰四兩北艾二兩爲末用烏鷄肉煮爛爲丸如未曾生育過者戶門油膜包裹子宮因此不孕者宜加鳳凰衣燒存性七箇朱砂爲衣如腹痛血黑色者加炒黃連有痰濕加南星　蒼朮香附同丸梧子大每五十丸月水不通紅花蘇木酒下子宮久冷茯苓煎湯下赤帶茶淸下血崩豆淋酒調綿灰下胎不安蜜酒下腸風陳米飮調百草霜下心疼菖蒲酒下漏胎下血烏梅酒下耳聾臘茶淸下胎死不動斑猫三箇煎酒下腰脚痛當歸酒下胞衣不下芸臺菜硏水下頭風薄荷煎湯下血風眼黑甘草煎湯下生瘡地黃煎湯下身體疼痛黃芪末調酒下胎前産後白痢乾姜煎湯下赤痢甘草煎湯下治氣塊血塊作痛與葱白湯間服百病醋湯下
琥珀朱砂女子愛
琥珀朱砂丸琥珀木香當歸沒藥各四錢乳香一錢麝香朱砂各二分半爲末水丸如龍眼核大每用一丸溫酒磨服治室女帶下
白芷地楡滑者欽
白芷散白芷一兩海鰾鮹煆二箇胎髮燒灰一箇爲末每二錢酒調服治赤白帶下一方用白芷六兩以石灰半斤淹三宿洗去灰將白芷炒焦入椒目四兩或加茜根少許爲末粥丸服治崩中白帶單地楡散地楡三兩醋水煎服治漏下五色一十二帶一曰多赤二曰多白三曰月水不通四曰餘蝕五曰子臟堅六曰子門辟七曰交合陰陽患痛八曰小腹寒痛九曰子門閉十曰子宮冷十一曰夢與鬼交十二曰子臟不足兼治嘔吐下血
癥瘕
癥瘕緩治香附海粉連蘿開鬱正元而已溫白琥珀暫服
香粉丸香附四兩海粉桃仁白朮各一兩爲末神麯糊　丸服治婦人血塊如杯有孕難服峻藥連蘿丸黃連一兩半用吳萸益智各炒過一半去萸智蘿蔔子一兩半香附山査各一兩川芎山梔三稜莪朮神麯桃仁各五錢爲末蒸餠丸服治婦人死血食積痰飮成塊在兩脇動作雷鳴嘈雜眩暈身熱時作時止開鬱正元散白朮陳皮靑皮香附山査海粉桔梗茯苓玄胡索神麯砂仁麥芽甘草各等分姜煎服治痰飮血氣鬱結食積氣不升降積聚脹痛宜此利氣行血和脾向導溫白丸皂角巴霜厚朴吳萸紫菀黃連各五錢茯苓人參蜀椒肉桂乾姜柴胡桔梗菖蒲各一兩川烏二兩半爲末蜜丸梧子大每五丸姜湯下治心腹積聚癥瘕大如杯碗胸脇脹滿及十種水氣痞塞反胃吐逆竝治琥珀丸琥珀白芍川烏牛膝鱉甲莪朮當歸厚朴各一兩木香澤蘭官桂各五錢麝香五分爲末酒糊丸梧子大每七十丸米飮下治婦人血瘕腹中有塊攻刺小腹痛重或腰背相引爲痛久而不治黃瘦羸乏古硝黃膏朴硝大黃各一兩或入麝五分爲末用大蒜搗膏和勻貼積塊效
癥瘕猛攻桃奴桃仁見晛猪肝麝香而已辰砂神聖代鍼
桃奴散桃奴猳鼠糞玄胡索肉桂五靈脂香附各炒過砂仁桃仁各等分爲末每三錢酒調服治血蠱及瘀血停積經水不通男子跌損撲傷皆效千金桃仁煎先用醋二升半於磁器內慢火煎減一半入桃仁大黃末各二兩䖟蟲末五錢於內不住手攪可丸時再入朴硝末二兩攪勻取出丸如梧子大每五丸五更溫酒下日午瀉下惡物以盡爲度治經脈不通及血積瘕癥等證見晛丹附子四錢鬼箭羽紫石英各三錢澤瀉肉桂玄胡索木香各二錢血竭一錢半水蛭一錢檳榔二錢半桃仁卅箇　三稜五錢大黃三錢爲末酒糊丸梧子大每卅丸溫酒下治石瘕狀如懷孕猪肝丸用獖猪肝一具入巴豆五十粒劄在肝內以醋三碗慢火熬令爛熟去巴豆搗爛入三稜末和丸梧子大每五丸熱酒下治一切癥瘕刺痛數年不愈者神效麝香丹麝香當歸木香沒藥桂心莪朮各五錢芫花檳榔各一兩五靈脂桃仁三稜各三分阿魏一分爲末粳米飯丸梧子大每十丸姜湯下治痃癖冷氣兼疰氣心腹痛不可忍辰砂一粒丹附子鬱金橘紅各等分爲末醋糊丸棗核大辰砂爲衣每一丸男酒下女醋湯下服後又服神聖代鍼散治氣鬱心疼及小脇膀胱疝氣痛不可止神聖代鍼散乳香沒藥當歸白芷川芎各五錢靑紅蜻蜓去足翅一兩爲末每服一字甚者五分先點好茶一盞次糝藥末在茶上不得吹攪立地細細呷之治血積疝氣及心驚欲死小腸氣搐如角弓膀胱腫硬一切氣刺虛痛幷婦人血癖血迷血暈血刺衝心胞衣不下難産及一切痛疾服之神效
鬼胎如抱甕斑玄墜落
抱壅丸芫花吳萸川烏秦艽柴胡殭蠶巴㦸巴豆各等分爲末蜜丸梧子大每七丸蜜酒下惡物立出而愈輕者去芫花巴豆巴㦸古斑玄丸斑猫玄胡索各等分爲末糊丸酒下以胎墜爲度治鬼胎感於妖魅狀似癥瘕一切氣血痛亦效
蠱腫似稍箕四香伐侵
四香散木香沈香乳香甘草各一分川芎胡椒陳皮人參白礬各五錢　桂心乾姜砂仁茴香各一兩大茄焙五兩爲末每二錢陳米飮調服忌羊肉治脾氣血氣血蠱氣蠱水蠱石蠱
胎前
安胎束胎芩朮歸芍常用
安胎當歸湯當歸川芎各八分人參阿膠各六分棗子艾葉水酒煎服治擧動驚愕胎動下墜腹痛下血古杜續丸杜仲續斷各二兩爲末棗肉丸梧子大每卅丸米飮下治胎動腰痛宜此防其欲墮束胎丸黃芩一兩寒月減五錢白朮二兩陳皮三兩茯苓七錢半爲末粥丸梧子大每三四十丸白湯下八箇月可服古芩朮湯子芩一兩白朮五錢水煎服一方用芩朮等分爲末粥丸梧子大每五十丸白湯下名安胎丸治四五月常墮不安內熱甚　故也古方一月用烏雌鷄三月用赤雄鷄十月用猪腰子餘月用鯉魚煮汁煎藥尤妙金匱當歸散黃芩白朮當歸　川芎白芍各一兩爲末每一錢　酒調服或酒糊爲丸茶淸下此方養血淸熱孕婦宜常服之如瘦人血少有熱胎動不安素曾半産者皆宜服之以淸其源而無後患也
長胎瘦胎歸地枳甘竝行
長胎白朮丸白朮川芎阿膠生地各六分當歸一兩牡蠣二分川椒三分爲末蜜丸梧子大每卅丸米飮下治孕婦宿有風冷胎痿不長或將理失宜傷動胎氣多致損墮常服益血保胎調補衝任瘦胎枳甘散枳殼五兩粉草一兩半爲末每二錢白湯點服或加香附一兩尤妙治八九箇月內胎氣壅滿常宜服之滑胎易産益血舒氣若稍弱者恐致胎寒腹痛胎弱多驚當佐以歸地木香爲丸用之則陰陽調和有益胎嗣
胎漏者膠艾補中止血
古膠艾湯阿膠一兩艾葉二兩水煎服治跌撲傷損動胎或胎上搶心腹痛下血膠艾芎歸湯阿膠艾葉川芎當歸各一錢甘草二分水煎服治胎動不安或下血在八九箇月內少加砂仁芎歸補中湯川芎當歸赤芍黃芪白朮各七分阿膠五味子乾姜各四分人參杜仲甘草木香各三分水煎服治氣血虛弱胎漏不能榮養以致數月而墮
胎怯者參朮益氣救生
益氣救生散人參白朮陳皮訶子神麯各等分爲末每二錢水煎服治胎氣本怯不宜瘦胎合服此藥安胎益氣易産
惡阻旋覆胎自保
旋覆花散旋覆花一錢厚朴白朮枳殼黃芩茯苓各三錢芍藥半夏麯生姜各二錢水煎服忌葷腥餳醋生冷治孕婦六七月間胎動惡阻嘔逆酸水惡食多臥保胎飮當歸川芎芍藥熟地半夏茯苓甘草白朮黃芪阿膠艾葉地楡各七分姜煎服治胎動不安腹腸疼痛或時下血及惡阻一切等證竝治
瘧痢厚朴脾能醒
醒脾飮子厚朴草豆蔲各五錢乾姜四分甘草一分姜棗煎服治子瘧子痢口淡及曾傷風冷兼治老人氣虛便閉少津液引飮
子癎芎活羚羊角
羚羊角湯羚羊角獨活酸棗仁五加皮各五分薏苡仁防風當歸川芎茯神杏仁各四分木香甘草各二分半姜煎服治孕婦中風頭項强直筋脈拘急言語蹇澁痰涎不利或時發搐不省人事名曰子癎古芎活散川芎羌活各等分水煎入酒少許溫服胎前安胎産後逐惡血下胞衣
子氣防己天仙藤
防己散防己一錢桑白皮赤茯苓紫蘇各二錢木香五分姜煎服治姙孕腫滿喘促小便不利天仙藤散天仙藤卽靑木香藤香附烏藥陳皮甘草各六分姜煎入紫蘇木瓜各三片同煎日三服腫消止藥治孕婦兩足漸腫以致喘悶飮食不美甚則脚指間有黃水出名曰子氣
臨産
臨産芎歸黑神來甦無憂橫逆
古芎歸湯川芎當歸各二錢水煎入酒溫服治胎前産後腹痛體熱頭疼諸疾及男子一切去血尤宜如孕婦因事築磕着胎或子死腹中惡露將下疼痛不己口噤欲絶者用酒煎乾再入水煎一二沸灌以探之若不損則痛止子母俱安若胎損立便逐下如難産倒橫子死腹中先用黑豆炒熟入白水童便各一盞藥四錢煎服如胎産五七日不下垂死及矮石女子交骨不開者加龜板幷生育過婦人頭髮燒灰爲末每三錢酒調服古黑神散百草霜白芷各等分爲末每一錢水煎入童便米醋少許調服治橫生逆産瘦胎及胎前産後虛損月水不止崩漏等證來甦散木香神麯陳皮麥芽黃芪阿膠白芍各一錢苧根甘草各三錢糯米一合半氣弱加生姜煎㧒口灌之連進爲妙治臨産用力太過氣脈衰微精神困倦頭眩目暈口噤面靑髮直不省人事無憂散當歸川芎白芍各一錢枳殼五分乳香髮灰各三分木香甘草各一分半水煎服治胎肥氣逆或人瘦血少胎弱臨産難生
催生三退六一　返魂兎腦神靈
三退散　蛇退一條蟬退十四枚男子頭髮鷄蛋大俱燒灰爲末分三服酒調下治橫逆難産子死腹中三退六一散益元散一兩男子髮　一團用香油熬化蛇退一條蟬退五枚穿山甲　一片各燒存性爲末用虀水煎二沸入髮灰拌勻服之催生神效返魂丹卽　單益母膏丸端午日採紫花方莖者連根洗淨於石臼內搗爛以布濾取濃汁入砂鍋內文武火熬成膏如砂糖色爲度磁罐收貯每服一匙或陰乾忌鐵爲末蜜丸彈子大每服一丸照後湯使下一方用益母草半斤加當歸赤芍木香各二兩爲末蜜丸梧子大每五十丸白湯下名加味益母丸服百日有孕催生用童便下如胎前臍腹刺痛胎動不安　下血不止米飮或秦艽當歸煎湯下胎前産後臍腹作痛作聲或寒熱往來狀如瘧疾者米湯下臨産幷産後各先用一丸童便入酒下定魂魄血氣自然調順諸病不生又破血痛養脈息調經絡功效不能盡述産後胎衣不下落在胞中及臨産一切産難橫生不順死胎經日不下脹滿腹中心悶心痛炒鹽湯下産後中風牙關緊急半身不遂失音不語童便入酒下産後氣喘咳嗽胸膈不利惡心口吐酸水面目浮腫兩脇疼痛擧動失力者溫酒下産後太陽穴痛呵欠心怔氣短肌體羸瘦不思飮食血風身熱手足頑麻百節疼痛溫米飮下産後眼前黑暗血暈血熱口渴煩悶如見鬼神不省人事薄荷自然汁或薄荷煎湯下或童便　酒各半下産後面垢顏赤五心煩熱或結血塊臍腹奔痛時發寒熱有冷汗者童便入酒或薄荷湯下産後惡露結滯臍腹刺痛惡物上衝心胸滿悶及産後未經滿月血氣不通咳嗽四肢無力臨睡自汗不止月水不調久而不治則爲骨蒸之疾或鼻衄口乾舌黑俱童便入酒下産後二便不通煩躁口苦薄荷湯下産後痢疾米湯下産後漏血棗湯下産後赤白帶膠艾湯下血崩漏下糯米湯下肋乳痛或成癰爲末水調塗乳上一宿自瘥或生搗敷亦好婦人久無子溫酒下服至一月決有效驗兎腦丸臘月兎腦髓一枚鼠內腎母丁香益母草各一錢乳香一分麝香一字爲末兎髓或兎血和丸芡實大朱砂爲衣油紙封固陰乾每一丸破水後醋湯或赤小豆煎湯下卽産隨男左女右手握藥出是驗凡産難日久水乾服黑神澁藥又多最宜兎腦滑之倉卒以兎皮毛燒灰酒調服方寸匕亦好又能下胞衣龜殼散龜殼一箇生過男女婦人頭髮一握燒存性川芎當歸各一兩爲末每三錢水煎服良久生胎死胎俱下治産五七日不下垂死及矮石女子交骨不開
死胎霹靂如聖
霹靂丹蛇退一條蠶退二錢男子髮路上左脚草鞋各一錢各燒存性乳香五分黑鉛二錢半水銀七分半爲末用獖猪心血和丸如梧子大金銀箔七片爲衣每二丸倒流水灌下或入伏龍肝調下土着兒頭戴出爲妙治臨産驀然氣痿目翻口噤面黑脣靑口中沫出子母俱損兩臉微紅子死母活如聖膏巴豆十六箇萆麻子四十九箇麝香二錢共搗如泥攤絹帛上如胎死腹中貼臍上一時産下卽時揭去如胞衣不下貼脚心胞衣下卽洗去若稍遲腸便出卽移此膏塗頂上卽入古桂香丸肉桂一兩麝香一錢爲末飯丸菉豆大每十五丸小兒七丸白湯下治大人小兒過食瓜菓腹脹氣急一方減桂五錢加斑猫一錢半善下死胎
胞衣奪命流形
奪命丹大黃附子牡丹皮乾漆各等分　醋煮大黃膏爲丸梧子大每十五丸至廾丸溫酒下治産後血入胞衣脹滿衝心久而不下或去血過多肺氣喘促先取鞋底灸熱熨小腹次進此藥奪命丸牡丹皮桃仁茯苓赤芍桂心各等分爲末蜜丸彈子大每一丸醋湯化下或葱白煎濃湯下尤妙連進兩丸胎死腐爛立出
産後
産後補虛當歸羊肉內灸睍睆
補虛湯人參白朮各一錢當歸川芎黃芪陳皮各五分甘草三分姜煎服治産後一切雜病只大補氣血爲主如熱輕者　倍加茯苓滲之熱甚者加炒黑乾姜引藥入肝分生血又能利肺氣與補陰藥同意曾誤服熱藥及熱食者少加酒芩暫服人參當歸散當歸熟地白芍人參麥門冬肉桂各一錢先以粳米一合淡竹葉十片水二盞煎至一盞去米竹入前藥幷姜棗煎溫服治産後去血過多血虛則內熱心胸煩滿吸吸短氣自汗頭痛悶亂晡時轉甚當歸羊肉湯人參當歸各七錢黃芪　一兩生姜五錢用羊肉一斤或代以猪腰煮淸汁五盞去肉入前藥煎作六服早晩頻進治産後發熱自汗肢體疼痛名曰蓐勞羊肉湯精羯羊肉二兩當歸陳皮各一兩生姜五錢水煎入酒調服加葱鹽亦可治産後腹中虛痛氣血不足羸弱力倦及冬月生産寒氣入於産門臍下脹滿此寒疝也內灸散藿香葉丁香皮茴香肉桂熟地各一兩半甘草白朮當歸山藥白芷各八兩藁本乾姜川芎黃芪白芍木香各一兩陳皮四兩每三錢姜艾煎服或爲末溫酒調服治胎前産後一切血疾血崩虛憊腹脇疼痛氣逆嘔吐冷氣凝積塊硬刺痛泄下靑白或下五色腹中虛鳴氣滿堅硬瀝血腰疼口吐淸水頻産血衰　顏色靑黃勞傷劣弱月經不調下血墮胎血迷血暈血痛時發疼痛頭目眩暈惡血衝心悶絶昏迷惡露不止體虛戾汗手足逆冷等證如産後下血過多加蒲黃惡露不淨加當歸紅花嘔加生姜上熱下冷加荊芥睍睆丸良姜姜黃　𦸩澄茄陳皮莪朮人參三稜各等分爲末用蘿蔔煮爛搗汁煮糊丸梧子大每五十丸蘿蔔煎湯下治産後血氣衰弱飮食停積口乾煩悶心下痞痛
産後血暈四味七珍淸魂調經
倉公散瓜蒂藜蘆白礬雄黃等分爲末每用少許吹鼻嚏內服白薇湯治産後血厥而冒四味散當歸玄胡索血竭沒藥各五分童便煎服治産後一切諸疾纔方分娩宜服如心膈寒倍當歸氣悶喘急倍玄胡索惡露不快倍血竭心腹痛甚倍沒藥七珍散川芎人參菖蒲生地各一兩防風辰砂各五錢細辛一錢爲末每一錢薄荷煎湯調服治産後虛弱多致停積敗血閉於心竅神志不明又心氣通於舌心氣閉塞則舌亦强矣故令不語寧神膏辰砂乳香各五錢酸棗仁人參茯苓各一兩琥珀七錢半爲末燈心棗子煎湯調服一錢或蜜丸彈子大薄荷煎湯化服一丸治失血過多心神昏悶言語失常不得睡臥淸魂散荊芥四兩川芎二兩澤蘭葉人參各一兩甘草八錢爲末每二錢熱湯溫酒各半調停灌下治産後血暈昏不知人單荊芥散一味焙乾爲末每二錢黑豆淬酒調服治産後中風牙關緊急手足瘈瘲或麻油燈上燒焦童便調服治崩中不止古荊歸湯荊芥當歸身尾各等分爲末每服三錢黑豆淬酒調服或童子小便亦可口噤者㧒開灌之或吹鼻中皆效一方用蜜丸或麵糊丸如梧桐子大每服五七十丸空心米飮下治産後中風不省人事口噤牙關緊急手足瘈瘲如角弓狀口吐涎沫亦治血暈四肢强直或築心眼倒吐瀉欲死宜此淸神氣通血脈其效如神大調經散大豆一兩半炒去皮茯神一兩琥珀一錢爲末每三錢濃煎烏豆紫蘇湯調服治産後血虛惡露未消穢氣未平敗濁凝滯榮衛不調陰陽相承增寒發熱自汗腫滿
白薇黑龍鬱冒汗多便秘
白薇湯白薇當歸各六錢人參三錢甘草一錢半分二貼水煎服治産後胃弱不食脈微多汗亡血發厥鬱冒等證黑龍丹當歸川芎生地良姜五靈脂各二錢細剉俱入砂罐子內紙筋鹽泥固濟火煆通紅候冷取出入百草霜一兩硫黃乳香各二錢琥珀花蘂石各一錢爲末醋糊丸彈子大每三丸炭火煆令通紅投入生姜自然汁內浸碎之以童便合酒灌服治難産或胎衣不下産後血暈妄言見鬼及血崩惡露不止腹痛血腫血風身熱頭痛類瘧一切危證服之神效
桂心木檳血凝氣滯心疼
桂心湯桂心小草吳茱乾姜獨活熟地當歸白芍各一錢甘草細辛各三分水煎服治素有宿寒因産大虛寒搏於血血凝不散上衝心之絡脈故作心痛木檳湯木香檳榔玄胡索金鈴子三稜莪朮厚朴桔梗川芎當歸白芍黃芩甘草各等分水煎服治産後七情感傷血與氣倂心痛
惡露不斷烏金調酒或牡蠣
烏金散麒麟竭百草霜男子亂髮灰松墨煆醋淬鯉魚鱗燒灰玄胡索肉桂當歸赤芍各等分爲末每二錢空心溫酒下治産後敗血不止淋瀝不斷臍腹疼痛頭目昏眩無力牡蠣散牡蠣粉川芎熟地茯苓龍骨各二錢續斷當歸艾葉人參五味子地楡各一錢甘草五分分二貼姜棗煎空心服治産後惡露淋瀝不斷心悶短氣四肢乏弱不思飮食頭目昏重五心煩熱面黃體瘦
冷熱諸淋白茅爲君共茯苓
白茅湯白茅根五錢瞿麥白茯苓各三錢半葵子人參各一錢一分半蒲黃桃膠滑石半夏各七錢半甘草五分紫貝一箇煆石首魚腦砂二箇煆分二貼姜三片燈心廾根水煎服或爲末每二錢木通煎湯下如氣壅木通橘皮煎湯下治産後諸淋無問冷熱膏石氣等淋
氣塞少乳漏蘆散
漏蘆散漏蘆二兩半蛇退煆十條瓜蔞實十箇煆存性爲末每二錢酒調服仍食熱羹湯助之治婦人肥盛氣脈壅塞乳汁不行或經絡凝滯乳內脹痛或作癰腫將欲成膿者
氣滯少乳湧泉名
湧泉散瞿麥麥門冬王不留行龍骨穿山甲等分爲末每一錢熱酒下先食猪懸蹄羹後服此藥服後以梳刮左右乳房又方王不留行白丁香漏蘆天花粉殭蠺等分爲末猪懸蹄煮汁下兼治乳脹痛及乳癰腫
噫婦性最險而贄陰道易虧難成
小兒用藥賦
幼科未載素問扁鵲始稱兒醫夾驚夾積是主出麻出痘尤奇
兒病與大科相同惟百病多夾驚積與出麻痘爲異耳
驚
驚則利之凉之溫之辰砂龍腦救急
利驚丸天竺黃滑石各一錢半牛黃南星半夏輕粉各一錢天麻朱砂靑黛韭地蚯蚓糞各三錢白附子雄黃山査各二錢半蟬退全蝎殭蠶各七枚甘草巴霜各五分麝香八分金箔卅片爲末麫糊丸蘿蔔子大分作五處用金箔朱砂滑石靑黛雄黃各爲衣每一歲至三歲服五丸五歲至九歲服七丸十歲至十三歲服十丸諸驚風薄荷煎湯下痰多用滑石爲衣的食疾用雄黃爲衣的餘證白水下治急驚風證幷廾四驚水瀉痢疾痰火腹脹食積諸般雜證服之有積則行有驚則利服後宜服啓脾散
啓脾散蓮肉一兩白朮茯苓山藥神麯山査各五錢人參猪苓　澤瀉藿香木香當歸白芍砂仁各三錢肉豆蔲三箇陳皮二錢甘草一錢驚風後加辰砂滑石各二錢爲末任意姜湯調服初生兒塗乳頭上服之百病愈後俱用此藥調脾爲主大利驚丸南星二錢白附子牙硝天麻五靈脂全蝎各一錢輕粉五分巴霜一字爲末糊丸麻子大每一丸薄荷生姜泡湯下治小兒臍風肚脹臍腫身體重着四肢柔直日夜多啼不能吮乳甚則發爲風搐及釣腸鎻肚撮口　內氣引痛腸胃鬱結不通宜此下痰利驚凉驚丸靑黛草龍膽各三錢鉤藤二錢防風黃連各五分牛黃龍腦麝香各一字爲末糊丸粟米大每三五丸金銀煎湯下治驚熱胎驚發搐心神恍惚牙關緊急上視潮熱手足動搖握拳抽掣小凉驚丸鬱金二箇用皂角水浸黃連牙硝木香藿香龍膽草各五錢全蝎六箇爲末糊丸麻子大雄黃麝香朱砂金銀箔爲衣每五七丸風痰驚熱用麻仁防風蟬退潮熱桃柳枝鎭驚薄荷燈心夜啼燈心薄荷竈心土盤腸釣氣天釣鉤藤吐藿香瀉木瓜陳皮白痢白姜粟殼赤痢甘草烏梅大便閉枳殼硝黃咳嗽烏梅桑白皮吐不止丁香未效黃荊葉精神不爽冬瓜仁常服金銀薄荷俱煎湯下治驚熱恍惚四肢抽掣潮熱昏迷乍熱乍醒或爲驚怪所觸而致陽證驚癎溫驚丸人參辰砂赤石脂茯苓各五錢白朮一兩山藥二兩乳香麝香各二錢爲末蜜丸芡實大每一丸薄荷煎飮化下治胎寒腹痛哯乳便靑乳食不化大溫驚丸人參茯苓白朮辰砂麥門冬木香代赭石各五錢甘草酸棗仁各一兩殭蠶桔梗尾各二錢半全蝎五箇金銀箔各六片爲末蜜丸菉豆大量兒大小服之急驚潮熱薄荷竹茹慢驚冬瓜仁夜啼竈心土搐搦防風傷風荊芥疹痘蟬退常服金銀薄荷俱煎湯下治心熱煩躁夜啼常用安神定志去驚如驚風已退神志未定者加琥珀遠志珠銀丸水銀蒸棗肉硏如泥全蝎各一錢白附子一錢半南星朱砂片腦各一字天漿子牛黃蘆薈麝香各半分鉛霜五分和水銀硏殭蠶七箇爲末粟米糊丸芥子大每一丸薄荷煎湯下利去胎中蘊毒爲度未利再服治小兒臍風口噤眼翻一切胎風胎毒痰盛壯熱亦治驚積宜量用之辰砂膏辰砂三錢鵬砂馬牙硝各一錢半玄明粉二錢全蝎眞珠末各一錢麝香一字爲末油紙封裹自然成膏每取一豆許金銀薄荷煎湯下潮搐甘草煎湯下月內兒乳汁調敷妳上令吮之治口噤眼閉啼聲漸小舌上聚肉如粟米狀吮乳不得口吐白沫二便皆通辰砂化痰丸辰砂枯礬各五錢南星一兩半夏麯三兩爲末姜汁煮麫糊丸梧子大別用辰砂爲衣每十丸姜湯下亦治風壅小兒痰嗽生姜薄荷煎湯化下一丸治風化痰安神定志利咽膈淸頭目止咳嗽除煩悶龍腦安神丸茯苓三兩人參地骨皮甘草麥門冬各二兩桑白皮犀角各一兩牛黃五錢龍腦麝香各三錢朱砂牙硝各二錢爲末蜜丸彈子大金箔十五片爲衣每一丸冬月溫水夏月冷水化下小兒量服之治五種癲癎發作無時及虛勞發熱咳嗽語澁舌强金箔鎭心丸全蝎七箇用薄荷葉包縛慢火灸乾天麻防風羌活牛黃赤茯苓犀角甘草辰砂麝香各一錢爲末蜜丸皂子大金箔卄片爲衣每二三丸薄荷煎湯化下鎭心解熱退驚安神除煩躁止夜啼天麻防風丸天麻防風人參各一兩全蝎七箇殭蠶粉草各五錢雄黃朱砂各二錢半牛黃一錢麝香五分爲末蜜丸梧子大每一丸至二丸薄荷煎湯化下治撮口臍風及一切驚風身熱多睡驚悸手足搐掣精神昏憒痰涎不利及風濕邪熱竝宜一方去牛黃用人參或冬瓜仁煎湯下治慢驚不省手足微動眼上視昏睡轉驚丸人參防風白附子殭蠶全蝎各一錢南星天麻各二錢爲末飛麫糊丸梧子大每十丸姜湯下治小兒脾氣虛弱泄瀉瘦怯冷疳洞泄及吐瀉久病轉成慢驚身冷瘈瘲等證
積
積則消之化之下之紫霜白玉攸宜
消積丸丁香砂仁各十二箇烏梅肉巴豆肉各三箇史君子五箇爲末飯丸麻子大每三丸橘皮煎湯下治乳食傷積心腹脹滿氣麤壯熱或嘔或瀉木香丸木香莪朮砂仁靑皮朱砂代赭石各二錢丁香巴豆肉各一錢爲末飛麫糊丸麻子大每三丸乳積乳汁下食積米飮下後與大異香散氣積橘皮煎湯下後與流氣飮子紫霜丸代赭石赤石脂各一兩杏仁五十粒巴霜卅粒爲末蒸餠丸粟米大每三丸或十丸量兒大小米飮乳汁任下以利爲度未利再服治食癎腹脹身軟腰强眼緩宜先用此取積竝不虛人又治變蒸發熱不解幷挾傷寒壯熱汗後不解及乳哺失節胸有痰癖宿食乳則哯吐先寒後熱或內挾冷食大便酸臭兼治驚積凡兒有熱不欲飮乳眠臥不寧此皆發癎之漸卽以此丸導之時間量與此減其盛勢則無驚風釣癎之患白玉餠白附子南星　滑石輕粉各一錢巴霜十九粒爲末麫糊丸菉豆大揑作餠三歲一丸五歲二丸葱湯化下治腹中有癖但飮乳嗽而生痰及急慢驚風癎痓潮搐壯熱痰涎壅盛一方去輕粉南星白附子用半夏十二箇巴霜五十粒滑石寒食麫各一兩水丸姜湯下治脾氣不足乳食不消吐瀉驚疳肚腹潮熱咳嗽痢疾等證
風寒
風寒感傷𦍑活大靑膏當煮
𦍑活膏天麻赤茯苓各五錢羌活防風各二錢半人參全蝎朱砂硫黃水銀各一錢先以硫黃水銀同硏如泥次以餘藥同爲末蜜調成膏旋丸皂子大每一丸煎薄荷湯化下治傷寒陰證及脾虛生痰肝熱生風或吐瀉後成慢驚大靑膏天麻靑黛各一錢白附子一錢半蝎梢烏蛇肉各五分朱砂麝香天竺黃各一字爲末蜜調成膏每服半皂子大月中兒粳米大煎薄荷湯化下五歲已上煎甘露飮下治傷風發熱熱則生風欲爲驚搐血氣未實不能勝邪故也大小便調口中氣熱宜此發之大黃丸大黃一兩黑丑五錢川芎五分甘草一分爲末糊丸麻子大每十丸量兒大小虛實蜜湯下以微利爲度治風熱內實口中氣熱大小便閉飮水不止有下證者宜服
喘嗽
痰喘咳嗽葶牛百部丸可爲
葶牛丸葶藶黑丑杏仁防己各等分爲末棗肉丸麻子大每五七丸淡姜湯下治乳食衝肺傷風咳嗽面赤身熱痰盛喘促百部丸百部麻黃各三錢杏仁四十箇爲末蜜丸皂子大每二三丸溫水化下治感寒壅嗽微喘
變蒸
生犀紫陽連翹飮能寬變蒸諸熱
小生犀散犀角一錢地骨皮赤芍柴胡乾葛各一兩甘草二兩每三錢水煎服治骨蒸肌熱瘦悴頰赤口渴晡熱盜汗五心煩熱紫陽黑散麻黃杏仁各一兩大黃五錢俱燒存性爲末每一字乳汁調或水煎抱兒於溫煖處連服微汗身凉卽愈治變蒸解利熱氣連翹飮連翹瞿麥滑石車前子牛蒡子赤芍各一分山梔仁木通蟬退當歸防風各半分黃芩荊芥各一分半柴胡甘草各二分水煎服卽八正散加減治小兒諸熱表裏俱宜如風熱痰熱變蒸熱肝熱大腸熱癮疹熱加麥門冬丹熱實熱血熱三焦熱小腸熱加大黃燈心麻痘熱溫氣熱已出未出證熱加紫草當歸餘毒熱胎熱肺熱傷寒後瘡疹後餘毒發熱加薄荷項上生核作熱癰癤毒熱加大黃朴硝寬熱飮枳殼一兩水浸去穰以巴豆四十九粒同炒黃去巴大黃一兩朴硝五錢甘草一錢爲末每三五分薄荷煎湯調服當利下如鼻涕或成塊腥臭惡物治小兒驚熱天釣手足搐搦肚腹有熱兼治食積乳癖生痰動氣
脾胃
天乙觀音銀白散善調虛弱胃脾
天乙丸燈心一斤以米粉漿洗曬乾爲末入水澄之浮者爲燈心取出入藥二兩半赤白茯苓兼茯神共五兩滑石猪苓各五兩澤瀉三兩爲末用人參一斤煎膏一方用人參白朮各六兩甘草四兩同煎膏和丸如龍眼大朱砂爲衣金箔裹之每一丸隨病換引化下大凡小兒生理本天一生水之妙凡治病以水道通利爲捷徑也此方淸心利便所以散火也凡小兒蘊熱丹毒驚風痰熱變蒸發熱之證用之最當而嘔吐瀉痢諸證無不治也觀音散人參一錢蓮肉神麯各二分茯苓一分半白朮黃芪木香白扁豆甘草各一分姜棗煎服治外感風冷內傷飮食嘔逆吐瀉不進飮食久漸羸弱一方加防風羌活天麻全蝎名全蝎觀音散治吐瀉後慢脾風甚者加川烏銀白散升麻知母山藥白扁豆人參白朮茯苓甘草各等分爲末每一錢沸湯調服治小兒百病加減由人如慢驚搐搦麝香飮湯下急驚定後陳米湯下驚吐不止丁香煎湯下天柱骨倒脚軟濃米湯下夾驚傷寒薄荷葱白煎湯下疳氣肚脹氣急多渴百合煎湯下壯熱面赤驚呌金銀薄荷煎湯下赤白痢不思食及諸病後倦怠不思食姜棗煎湯下喫食不知飢飽不長肌肉麥芽生姜煎湯下暴吐紫蘇木瓜煎湯下神形脫語言不正及大人吐瀉藿香葉煎湯調服若稟受氣怯小兒可每日一服最妙
痘
痘初消毒加地皮快斑透肌如四聖
消毒飮鼠粘子八分荊芥四分甘草二分水煎溫服治痘欲出未出已出壯熱未撤咽痛胸緊便秘及愈後一切瘡毒赤腫等證急進三四服快透消毒應手神效惟內虛便利者忌用如虛熱加地骨皮壯熱加黃芩紫草實者加生犀磨汁痘已出未勻減　荊芥三分出不快及痒加蟬退有汗加防風減食加人參山査便秘加大黃氣虛加參朮血虛加芎歸百般加減由人快斑散紫草蟬退人參白芍各五分木通二分甘草一分水煎服治痘出不快一方去木通加穿山甲等分治痘已出被風復入透肌散紫草一錢升麻甘草各五分糯米五十粒水煎服治痘已發不快解毒淸熱凉血加蟬退地骨皮酒芩如聖湯白芍升麻乾葛各五分甘草紫草木通各二分半山査根三寸姜葱煎熱服治痘瘡已出未出身熱如火頭疼臉赤呵欠鼻瘡如心煩加麥門冬赤茯苓煩渴合生脈散身熱如火加酒芩地皮四聖散紫草木通各一錢枳殼甘草各五分水煎溫服治痘出不快及倒靨陷伏惡候毒氣入內腹脹溺赤如氣弱去枳殼加黃芪加味四聖散紫草木通木香黃芪川芎甘草人參各等分蟬退減半每二錢水煎服治痘出不快及變陷倒靨小便赤澁餘熱不除一切惡候或痘出被風吹復不見入皮膚內鬱熱不散如便閉加枳殼便調加糯米能解毒發痘也
痘出解毒誇紫草活血勻氣勝萬金
解毒防風湯防風五分地骨皮黃芪枳殼白芍荊芥穗鼠粘子各二分半水煎溫服治痘七日後壯熱毒盛氣弱痘出不快及痘出而聲又瘂紫草飮紫草一兩用百沸湯一碗沃之以物蓋定勿令泄氣俟溫量兒大小服之雖出亦輕治痘欲出未出或痘一熱出齊服此重變輕惟便利者忌服或加陳皮葱白尤妙如發斑疹加鉤藤酒調服紫草膏紫草白附子麻黃甘草各五錢全蝎卄箇殭蠶八箇蟾酥一錢爲末別用紫草一兩煎膏入煉蜜二兩酒半盞攪勻和丸菉豆大每一丸治痘已出不快及驚風癎疾如初發熱重者敗毒散化下初發驚狂者薄荷葱白燈心煎湯下色紅紫黑陷紫草煎湯下色淡白灰陷熱酒下加味紫草飮紫草白芍麻黃甘草各五分水煎溫服治痘出未透如年壯及北方皮厚之人加蟾酥辰砂蓋紫草解毒麻黃發汗固能發痘佐以辰砂解胎毒凉心火蟾酥善袪臟腑毒氣從毛孔作臭汗出凡表實難出俱宜用此四味如血虛出不勻色不潤者加當歸紫草木香湯紫草木香人參白朮茯苓甘草各四分糯米卅粒水煎溫服治痘出不快大便泄利蓋紫草能利大便故用木香白朮佐之或隱或見者加藿香紫草木通湯紫草木通人參茯苓糯米各四分甘草二分水煎溫服治痘出不快如大便利者去紫草加木香活血散赤芍歸尾紅花紫草各五錢木香二錢血竭一錢爲末每二錢痘色淡白酒調下熱極血焦不紅活紫草煎酒下小活血散單白芍炒爲末每一錢出快溫酒下痘痛溫水下倒靨紫草煎湯入酒少許調服大能活血止痛除煩如兩脚踡攣加甘草卽芍藥甘草湯也勻氣散卽八味順氣散各五分甘草二分半木香一分半爲末酒調服治氣滯痘出不快及肉腠厚密身痛疎氣飮蒼朮白芷防風升麻黃芩白芍連翹歸尾各等分甘草節減半水煎服治氣實痰鬱發不出者連翹散連翹防風山梔甘草各等分水煎服治痘發熱不厥萬金散防風二錢人參蟬退各一錢薄荷三葉水煎服或爲末每二錢用開花蘿蔔煎湯調服取其欲發之義耳治痘已出未能勻透色不紅潤實者加升麻
鼠粘湯治稠密以防陷伏
鼠粘湯鼠粘子當歸甘草地骨皮黃芩柴胡黃芪連翹各等分水煎溫服熱退卽止治痘出稠密身熱不退宜急服此藥以防靑乾黑靨
調解散醫氷硬而爲邪侵
調解散靑皮陳皮桔梗枳殼當歸半夏川芎木通乾葛甘草紫蘇紫草各二分人參一分姜棗煎服未效加山査根治痘已發或爲風冷所折榮衛不和或又爲宿食所傷內氣壅遏以致氷硬
黑陷宣毒宣風兮大戟山梔猪尾無價
宣毒膏朱砂乳香各一兩馬牙硝甘草各五錢腦麝各一錢爲末臘月八日取小活獖猪尾血一盞和勻以新竹筒一箇盛之用綿紙數重封口繫於大糞坑屋梁上至淸明日取出曬乾更入腦麝各一錢爲末水丸皂子大每一丸人參煎湯化下治毒盛痘出不快瘡黑倒靨神效宣風散㯽榔陳皮灸甘草各五錢牽牛四兩爲末幼者五分壯者一錢食前蜜湯調服治痘靑乾黑陷身不大熱煩渴腹脹而喘二便赤澁面赤悶亂大吐乃熱蓄於內當利小便不愈者宜服利後宜和脾胃單大戟丸又名百祥丸紅芽大戟一兩用漿水煮極軟去骨曬乾復入原汁中煮汁盡焙乾爲末蒸餠丸粟米大每二十丸硏赤麻湯下量兒大小服之治痘紫黑陷甚寒戰噤口戞齒身黃紫腫山梔仁湯山梔仁白鮮皮赤芍升麻各二分寒水石甘草各一分紫草薄荷各少許水煎溫服治痘疹及斑毒狀如蚊咬毒盛黑色猪尾膏龍腦一錢爲末旋滴小活獖猪尾血爲丸小豆大每一丸煩躁紫草煎湯下陷伏溫酒下或用猪心血爲丸亦可治痘出未透心煩狂躁氣喘妄譫便閉能食或已發毒盛陷伏者宜此速治惟虛寒者忌用無價四屎散人屎用無疾童子者猪猫犬屎用未破陽雄者先於重九日各置凈處餧之飯食勿令雜食至旬日換盡腸中宿垢方收其屎陰乾候臘月八日日未出時火煆煙淨白色爲度但表虛痘發不快倒靨黑陷及一切惡瘡每用一字蜜水調服其效如神若緊急黑陷甚者只單燒人屎亦好
黑陷人齒猫齒兮蟬退穿山兎血難尋
人齒散人齒脫落者以砂鍋固濟火煆通紅取出候冷爲末每三分或入麝香少許尤妙如痘出不快旣出倒靨不漿寒熱脈遲或服凉藥過多溫酒下痘出色黑酒和猪尾血下痘黑靨不出加赤小豆七粒薄荷泡酒下如七日前黑陷屬熱毒燈心煎湯下紫陷屬氣熱溫酒下血陷屬血熱灰陷屬血寒俱酒入麝香下白陷屬氣寒當歸煎酒下如黑陷甚者用人齒五分羌活一錢穿山甲麝香各少許爲末每一錢麻黃薄荷煎湯調下一服便起凡人齒不可過用一錢過則陽盡出表陰盛裏寒必痘爛濡泄急以四君子湯加芎歸救之四齒散人齒猫齒狗齒猪齒各二錢半砂鍋固濟火煆通紅候冷爲末每五分熱酒調服治痘不紅不起發色灰白或黑陷而焦取效如神單蟬退湯蟬退卄一箇或加甘草一錢半水煎服治痘疹已出不透腹痛或痘黑靨或蘊積熱毒及風毒充於皮膚瘙痒不止驚悸癲癎夜啼寒熱亦宜周天散蟬退五分地龍一兩爲末每二錢硏乳香湯下治痘瘡黑陷項强目直腹脹喘急發搐連進二服而愈獨聖散穿山甲取前足及觜上者炒爲末每五分木香煎湯少入酒調下或入麝少許尤炒如七日後黑陷紫草煎湯下紫陷溫酒下血陷灰陷俱酒入麝香下白陷當歸煎酒下兎血丸朱砂一兩用麻黃升麻紫草荔枝殼四味同煮一日夜硏細仍將四味煎湯飛過曬乾天靈蓋三錢洗淨用麝香三錢灸令黃色爲末和勻臘月辰日取兎血或棗肉爲丸菉豆大每一丸溫酒化下治氣虛血熱痘瘡外黑赤而內白陷者神效或只用藥末於發熱未出時用紫草升麻紫蘇葱白煎湯調下一分表汗出痘亦稀但天靈蓋非燒化與至險不可輕用痘家最忌穢汚凡臍帶童便大穢牛糞之類非經煆煉聞之不可而況服之乎
牛蠶散牛黃丹目黃便閉而膿不乾
古牛蠶散牛蒡子五錢殭蠶二錢半入紫草三莖煎服治痘早微熱晩大熱目黃脇動身熱手冷發甚如驚惟虛寒者忌用牛黃丹牛黃一錢生大黃寒水石升麻各五錢粉霜朱砂各五分爲末蜜丸黍米大每十丸量兒加減人參或紫草薄荷煎湯下治痘出大便不通瘡中膿水不乾
薤白湯熟艾湯口渴下利而血相雜
薤白湯薤白半盞豆鼓一盞山梔十枚水煮薤白爛後量兒大小服之以去惡積治痘疹身熱下利黃赤膿血三黃熟艾湯黃芩黃連黃栢熟艾各等分水煎服或加糯米紫草甘草亦好治痘瘡正出似收未收下利黃臭膿血身熱大渴宜此湯以解其毒
身熱經日喜二參
二參湯柴胡麥門冬人參玄參甘草各等分草龍膽減半水煎服熱退卽止治痘壯熱經日不除
胃冷吐瀉愛蘇葉
胃愛散糯米一兩丁香十六箇木瓜三分藿香蘇葉甘草各一分爲末每一錢或五分粟米棗子煎湯下治痘出嘔吐泄瀉煩渴胃中虛冷
噫寧醫十男子莫醫一婦人寧醫十婦人莫醫一小兒寧醫十小兒莫醫一老兒
外科用藥賦
癰疽雖屬外科用藥却同內傷
凡癰疽皆飮食七情房勞損傷脾腎肝所致間有外邪相搏及小瘡瘍傳染亦皆因內有毒以召之也是以薛立齋專用補中益氣湯以補後天腎氣丸以補先天中間雜證氣用四君子血用四物湯痰用二陳湯鬱用越麯丸一同內科惟初起內托內消和解稍似傷寒故曰必通內科與儒而後可言知外科也
托邪毒而不陷分經絡以用方
腦背尻臀黃連𦍑活力厚
黃連消毒散黃連羌活各一錢黃芩黃栢藁本防己桔梗各五分生地知母獨活防風歸尾連翹各四分黃芪蘇木陳皮澤瀉各二分人參甘草各三分水煎服治足太陽經分癰疽發於腦項或背腫勢外散熱毒焮發麻木不痛宜先灸之或痛而發熱竝宜服之內托羌活湯羌活黃栢各二錢黃芪一錢半防風藁本歸尾各一錢連翹甘草蒼朮陳皮各五分肉桂三分水二盞酒一盞煎至一盞熱服治足太陽經分癰疽發於尻臀堅硬腫痛大作兩尺脈緊無力
臂膊乳膺白芷升麻性凉
白芷升麻湯白芷一錢半升麻桔梗各一錢甘草紅花各五分黃芪酒芩各四錢生芩三錢分二貼水酒各半煎服治手陽明經分臂上生癰此得八風之變也內托升麻湯葛根升麻連翹各一錢半黃芪當歸灸甘草各一錢鼠粘子五分肉桂三分黃栢二分水二盞酒一盞同煎服治兩乳間出黑頭瘡瘡頂陷下作黑眼子幷乳癰初起亦宜
十味中和湯疎邪於鬢耳側脇
石菖蒲牛蒡子羌活川芎防風漏蘆荊芥麥門冬前胡甘草各等分水煎服治手足少陽經分發癰及時毒脈弦在半表半裏者
八味逍遙散降火於手足少陽
當歸芍藥茯苓白朮柴胡甘草各一錢牡丹炒山梔各七分水煎服治脾胃血虛有熱生癰或遍身瘙痒煩熱肢體作痛頭目昏重或怔忡頰赤口燥咽乾口舌生瘡耳內作痛或發熱盜汗食少嗜臥或胸乳腹脹小便不利或手足少陽火盛內熱晡熱月經不調寒熱往來或脇乳腫痛耳下結核等證如頭目不淸加川芎五分蔓荊子七分
太陰腿內膝足芪柴附子湯入酒
內托芪柴湯黃芪二錢柴胡一錢羌活五分連翹一錢半土瓜根酒洗一錢歸尾七分半肉桂三分生地黃栢各二分水二盞酒一盞煎熱服治足太陰厥陰經分瘡生腿內近膝股或癰或附骨疽初起腫痛勢大附子六物湯附子防己肉桂各一錢茯苓白朮各七分甘草二分半姜煎服治足太陰經流注四氣骨節煩疼四肢拘急自汗短氣小便不利手足或時浮腫兼治五痺
少陰腿外膁脛內托黃芪酒煎湯
內托酒煎湯黃芪歸尾各二錢柴胡一錢半連翹肉桂大力子白芷各一錢升麻七分黃栢甘草各五分水酒各半煎服治足少陰經分癰生腿外側或因寒濕得附骨疽或微侵足陽明經分堅硬腫痛不能行
瀉心護心心主痛痒
瀉心湯大黃一錢黃連黃芩山梔漏蘆澤蘭連翹蘇木各五分量虛實水煎服治癰疽瘡毒腫盛發躁煩渴脈洪實而數護心散菉豆粉四錢乳香一錢爲末甘草煎湯調時時細呷瘡已沈晦加肉桂二錢當歸一錢煎湯調服治諸發背疔腫曾經汗下毒氣攻心迷悶嘔吐喘嗽泄瀉而痛喉舌生瘡名曰心氣絶初起宜服此藥最能反出毒氣不致內陷發後亦可間服此藥加山枇杷皮末二錢又可外敷止痛
瀉肝淸肝肝主瘡瘍
龍膽瀉肝湯龍膽草澤瀉各一錢車前子木通生地當歸尾山梔黃芩甘草各五分水煎治肝經濕熱或囊癰便毒下疳懸癰腫焮作痛小便澁滯或婦人陰瘡痒痛或男子陰挺腫脹或出膿水淸肝湯川芎當歸各一錢白芍一錢半柴胡八分山梔炒牡丹皮各四分水煎服治肝經血虛而有怒火淸肝解鬱湯當歸白朮各一錢半人參柴胡牡丹皮陳皮川芎各八分茯苓貝母芍藥熟地山梔各一錢甘草五分水煎服治癰疽因肝經血虛風熱或肝經鬱火傷血乳內結核或爲腫潰不愈凡肝膽經氣血不和之證竝皆治之淸肝益榮湯白朮二錢熟地一錢半當歸山梔木瓜茯苓各一錢龍膽草八分川芎芍藥柴胡各七分甘草五分水煎服治肝膽小腸經風熱血燥筋攣結核或耳項胸乳脇肋作痛或作瘊子幷一切肝火血證梔子淸肝湯山梔柴胡牡丹皮各一錢茯苓川芎芍藥當歸牛蒡子各七分甘草五分水煎服治三焦及足少陽經血虛肝火風熱耳內作痒或生瘡出水或頸項胸乳等處作痛或寒熱晡甚自汗口苦或目脣搐動等證如作痛或寒熱加酒炒芩連焮連太陽或頭痛加羌活柴胡淸肝湯柴胡山梔各一錢半黃芩人參川芎各一錢連翹桔梗各八分甘草五分水煎服治鬢疽及肝膽三焦風熱怒火以致頸項耳前後或胸乳脇肋作痛或晡熱不食寒熱往來嘔吐泄瀉等證
惟未發爲氣血實歟當奪泄以瀉其壅盛內疎淸熱消毒敗毒解毒打膿追膿潰膿善用
內疎黃連湯連翹二錢大黃一錢半黃連黃芩山梔薄荷木香㯽榔芍藥當歸桔梗甘草各一錢水煎服量虛實用之治熱毒在臟癰疽腫硬發熱嘔吐大便秘結脈洪而實屬純陽證一方去木㯽加金銀花牡丹皮淸熱消毒飮金銀花二錢芍藥川芎生地各一錢半當歸黃連山梔連翹甘草各一錢水煎服治癰疽陽證腫痛發寒熱作渴等證
人參敗毒散治一切癰疽焮痛發寒熱或拘急頭痛屬表證宜用
黃連解毒湯治癰疽焮痛煩躁飮冷脈洪數或狂言等證二方見傷寒門打膿散木鱉子虛者七箇實者九箇金銀花黃芩黃連黃栢歸尾各一錢大黃一兩甘草節穿山甲各七分芒硝三錢水煎五更服大便見膿小便見血爲效治諸癰腫不放膿出追膿化毒散穿山甲當歸大黃各三錢玄明粉殭蠶乳香沒藥各一錢半白芷二錢水煎服幷渣治一切癰疽瘰癧便毒痰火胸緊初起下以平之潰膿散白芷上中二錢下一錢六分陰一錢四分穿山甲上三片中二片下陰一片半乳香上一錢四分中九分下陰八分殭蠶上一錢中五分下一錢四分陰一錢二分甘草節上一錢六分中一錢四分下一錢三分陰一錢六分爲末先以當歸煎酒將瘡洗過如瘡在頭心上者服四錢四分心臍中者服三錢七分腿足下者服三錢半肚腹內陰者服四錢半俱用水酒各一盞煎調前末通口盡服如不足好酒和之取利爲度治癰疽發背疔瘡瘰癧對口乳癰男婦便毒魚口已成未成皆效
惟已發爲榮衛薄歟當補托以接其虛怯托裏淸中溫中和中建中抑靑益黃益氣相當
托裏散人參黃芪各二錢白朮陳皮當歸熟地茯苓芍藥各一錢半甘草一錢水煎服治癰疽氣血虛不能起發腐潰收斂或惡寒發熱肌肉不生宜此補托如焮腫熱毒加黃連漫腫氣虛倍參朮表邪加羌活川芎表虛倍參芪內熱飮冷便秘去參芪歸朮加大黃內虛飮熱便秘倍參芪歸朮寒熱飮冷溺澁肝熱去參芪加柴胡炒山梔不作膿膿不潰氣虛也加參朮桂腫赤作痛血凝滯也加乳香沒藥肉赤不斂血虛有熱加熟地牡丹皮肉黯不斂陽氣虛寒也加參芪肉桂白斂肉白不斂陽氣虛也膿多不斂氣血虛也俱倍參芪歸朮漫腫不痛肉死不潰脾虛甚也加參朮姜附膿多帶赤血虛也倍參朮歸地忿怒晡熱出血肝火血虛也加牡丹山梔熟地面靑脇脹出血肝虛不能藏也加山藥山茱萸五味子食少體倦出血脾虛不能攝也倍參芪歸地鬱結少寐出血加遠志酸棗仁茯神龍眼肉欲嘔作嘔或外搽內服寒凉或痛甚或感外邪穢氣作嘔胃虛也加藿香參朮少食腹痛腸鳴冷瀉脾虛寒也加炮姜木香膿多作渴氣血虛也加熟地五味子麥門冬莖痛溺澁精內敗也加山藥山茱萸澤瀉勞役溺赤氣下陷也加升麻柴胡日晡頭痛眩暈陰血虛也加熟地身熱惡衣欲投水中脈沈微細氣脫發躁也加姜附肉桂晡熱多痰脾血虛也倍歸地參朮善思體痛不寐盜汗胃血虛也加茯神酸棗仁寢寐汗出腎氣虛也加五味子飮食汗出胃氣虛也加參朮五味子睡覺飽而盜汗宿食也加參朮半夏婦人勞怒夜熱或譫或適經行熱在血分也加柴胡生地牡丹皮托裏消毒散人參黃芪當歸芍藥白朮茯苓陳皮各一錢連翹白芷金銀花各七分甘草五分水煎服一方去連翹加川芎皂刺乳香沒藥治癰疽腫痛俱慢色不甚赤元氣虛弱或行攻伐不能潰散者宜用之未成者消已成者潰又去腐生新之良劑也加減同前但虛弱及已潰者去翹芷金銀花三味消毒之藥托裏淸中湯人參白朮茯苓陳皮半夏桔梗各一錢甘草五分姜棗煎服治癰疽脾胃虛弱痰氣不淸飮食少思等證托裏溫中湯附子四錢乾姜羌活各三錢益智仁丁香沈香木香茴香陳皮各一錢甘草二錢姜煎服治癰疽陽氣虛寒腸鳴切痛大便溏泄𩚚逆昏憒此寒變內陷緩不可救托裏和中湯人參白朮茯苓陳皮半夏炮姜各一錢木香甘草各五分姜棗煎服治癰疽中氣虛弱飮食少思瘡不消散或不腫痛或潰而不斂等證托裏建中湯人參白朮茯苓各二錢半夏炮姜各一錢甘草五分姜棗煎服治癰疽元氣素虛或因寒凉傷脾損胃飮食少思或作嘔泄瀉等證急服此藥以健中氣托裏抑靑湯人參白朮茯苓陳皮半夏各一錢芍藥柴胡各五分甘草三分姜棗煎服治癰疽脾胃虛弱肝木所侮以致飮食少思或胸腹不利等證托裏益黃湯人參白朮半夏陳皮川芎香附山梔蒼朮各一錢甘草五分姜棗煎服治癰疽脾胃虛寒水侮土以致飮食少思或嘔吐泄瀉等證兼治癰疽六鬱所傷中氣虛弱食少等證托裏益氣湯白朮二錢人參茯苓貝母陳皮香附芍藥當歸熟地各一錢桔梗甘草各五分水煎服治癰腫硬肉色不變或晡熱或潰而不斂幷一切血氣內證如口乾加五味子麥門冬寒熱往來加柴胡地骨皮膿淸加黃芪膿多加川芎肌肉遲生加白斂肉桂
且夫腦疽𦍑活最靈
當歸羌活湯當歸酒炒芩連各二錢酒栢連翹防風羌活甘草山梔子各一錢獨活藁本各七分澤瀉五分水浸良久入酒一匙煎熱服日二次三日盡六服却將藥淸汁調下木香㯽榔末各三錢因膏梁熱鬱者宜貧窮寒濕者少用
頭瘡酒歸立化
酒歸飮酒當歸白朮各一錢半酒芩酒芍川芎陳皮各五分酒天麻蒼朮蒼耳各七分半酒甘草黃栢各四分防風三分水煎日四五服服後蘊睡片時
瘰癧未破宜內消調經通經散堅軟硬而必效立應斑鷄其覇乎
升麻調經湯升麻八分葛根草龍膽黃連桔梗連翹酒芩酒栢莪朮三稜甘草各五分歸尾芍藥各三分生黃芩四分稍虛加夏枯草有痰加天花粉知母各五分少陽加柴胡四分先用水浸半日煎熱服再用大料爲末蜜丸菉豆大每百丸服藥時足高去枕仰臥緩緩以前湯送下治瘰癧遶頸或至頰車屬足陽明瘡深遠隱曲肉底屬足少陰乃戊胃傅於癸腎俱作塊堅硬大小不一竝皆治之柴胡通經湯柴胡連翹歸尾甘草黃芩黍粘子三稜桔梗各二分黃連五分紅花少許水煎熱服忌苦藥泄大便治少陽部分項側有核堅而不潰名曰馬刀二湯元氣無虧者可服海藻散堅丸海藻昆布龍膽草蛤粉通草貝母枯礬眞松蘿各三錢麥麯四錢半夏二錢爲末酒調服或蜜丸菉豆大每卅丸臨臥葱白煎湯下幷含化嚥之忌甘草魚鷄猪肉五辛生冷治瘰癧馬刀堅硬形瘦潮熱不食兼治一切癭氣神效軟硬皂子丸皂子一錢去粗皮黃心玄參連翹各一兩水五盞煮乾揀軟者食後細嚼津液下硬者蜜丸如彈每夜含化一丸半月卽效未破者破已破者令核易落不問遠年近日腫硬疼痛皆宜如體盛硬甚者皂子用䃃砂醋煮令酥瘰少少服瘰多多服必效散鵬砂一錢半輕粉一錢麝香五分巴豆五箇㯽榔一箇斑猫四十枚爲末用鷄子二箇取淸調勻復入殼內濕紙封固蒸熟取出曬爲末虛者五分實者一錢五更姜酒調服如小腹作痛溺如粉片血子是毒出也若覺小便澁痛用益元散一服或毒從大便出尤快未下三日後再進一服以病根去盡爲度治暴患瘰癧宜此刧之立應散連翹赤芍川芎當歸甘草滑石各五錢黃芩斑猫各三錢土蜂房蜜水洗飯上蒸曬乾白牽牛各二錢半川烏尖七箇爲末每一錢濃煎木通湯調臨臥服毒從小便出如粉片血塊是也未效再服繼以宣熱丹解其風熱且斑猫性毒濟以烏尖或衝上麻悶者嚼葱白茶淸下以解之如小便澁用燈心煎湯調五苓散患處用好膏藥貼若宣導癰疽惡毒去黃芩斑鷄丸斑猫一兩薄荷四兩爲末以鷄子淸和丸菉豆大空心及半空心臨臥茶淸下一丸每日加一丸加至五丸每日減一丸減至一丸又每日加一丸加至五丸後每日仍服五丸以臍下痛小便取下惡物爲效如小便秘喫葱茶少許或用烏鷄子一箇頂上開一竅攪勻以斑猫一箇入內以紙封之蒸熟去斑猫吃殫一日一箇煎生料五積散送下不過四五枚已破者生肌未破者消散治瘰癧多年不瘥
瘰癧已破兼外治白蛇白蠶宣熱補中而銀右蠶繭猫蝠可敷也
白蛇散白花蛇二兩靑皮黑丑各五錢生犀角五分爲末每一錢入膩粉五分硏勻五更糯米飮調下巳時利下惡物十日後再進一服忌發風壅熱物如瘡已成者一月可效治九漏瘰癧增寒發熱或痛或不痛利後用海藻石決明羌活瞿麥各等分爲末米飮調下二錢日三服下盡淸水後調補以除病根白蠶丸海藻殭蠶各等分爲末取白梅肉湯泡搗丸梧子大每六七十丸臨臥米飮下毒當從大便泄去忌豆心鷄羊酒麫日五六服治癧生於頭項上交接名蛇盤癧宜早治之或單用海藻一斤浸酒服亦好宣熱丹薄荷皂角連翹何首烏蔓荊子三稜荊芥各一兩爲末用熱醋浸淡豆豉二兩半搗膏和丸梧子大每卅丸熟水下日一服解瘰癧風熱之毒自小便宣毒後及病雖愈宜常服之補中勝毒餅黃芪一錢人參三分甘草五分已上三味補氣調中爲主當歸生地熟地白芍各三分已上四味和血生血凉血惟芍藥兼能益氣之虛陳皮三分順氣升麻五分足陽明引藥柴胡五分足少陽引藥連翹一錢散血結氣聚瘡藥不可缺也防風五分散結去上部風邪已上共爲末湯浸蒸餅調劑揑作餅子曬乾搗如米粒大每三錢白湯下治瘰癧馬刀挾癭在手足少陽陽明部分受心脾之邪而作如足陽明部瘡多倍升麻加漏蘆一錢乾葛五分手足太陽項脊背腰强者加羌活一錢獨活五分腫甚加鼠粘子三分堅硬加昆布硬甚加三稜莪朮各二分寒月身凉或有腹痛加肉桂二分暑月身熱或有煩悶加酒黃連黃栢各三分腸胃有瘀血加牡丹皮三分少食加麥芽神麯各二分便秘加酒大黃或麻仁桃仁秦艽陰寒秘結去諸苦藥加附子一錢姜煎冷服如瘡屬陽明部分忌柴胡鼠粘子屬少陽部分爲馬刀挾癭忌獨活漏蘆升麻乾葛加瞿麥三分銀右散朱砂雄黃蛇含石磁石各一錢半銀右石乳香沒藥各一錢七分明礬一錢信石白丁香各六分麝香三分牛黃一分巴豆二錢半爲末唾口涎調勻用本身男左女右手塗瘡上外用新筆蘸藥圏四圍藥點中間水粉膏貼之上藥一七二七其核自落後用生肌散蠶繭散蠶繭三箇白朮信石各一錢俱火煆爲末糝爛肉上三日其核卽下猫蝠散猫頭骨一箇蝙蝠一箇二味俱撒黑豆上同燒其骨化碎爲末乾糝治瘰癧多年不愈神效
通用猫頭要減加
猫頭丸猫頭骨一箇酥灸蝙蝠一箇以朱砂三錢塡入腹內瓦上灸焦南星白礬各一兩爲末用黃蠟溶化和丸菉豆大每卅丸臨臥米飮下如風熱實者加防風黃芩山梔蟬退川芎連翹桔梗各五錢虛者加夏枯草二兩虛勞骨蒸加玄參一兩胡黃連五錢汗多加牡蠣三錢有咳加麥門冬一兩血虛加歸芍生地氣虛加參朮各一兩毒重加雄黃痛甚加乳沒各二錢堅硬加海藻四錢成漏加穿山甲一兩便燥用蜜爲丸空心及夜臥含化三丸尤妙治瘰癧馬刀不問遠年近日已破未破用此加減得宜皆效
呑貼夏枯益虛者
單夏枯草散膏夏枯草六兩水二鍾煎至七分食遠服虛甚者煎成膏多服益善幷塗患處兼服十全大補湯加香附貝母遠志治瘰癧馬刀已潰未潰或日久成漏生血散結退寒熱之聖藥也惟實者宜以行散之藥佐之治瘰癧潰爛久不愈者用鼠骨亂髮如鷄子大以三年臘月猪脂煎令骨髮俱消半塗瘡半酒調服須㬰鼠子從瘡口出
痰核潤便含化丹或海帶丸以內消融
含化丹殭蠶大黃靑黛膽星各等分爲末蜜丸含化治腦項耳後結核海帶丸海帶靑皮貝母陳皮各等分甚者加昆布爲末蜜丸彈子大每一丸食後含化治痰核癭氣經久不消
癭瘤開結舐掌散或南星膏以外敷瀉
神效開結散沈香二錢木香三錢陳皮四兩珍珠四十九粒砂鍋固濟火煆猪厭肉子生猪項下喉嚨系一枚如棗大微扁色紅取四十九箇瓦上焙乾共爲末每二錢臥時冷酒調徐徐嚥下輕者三五服見效重者一料全愈忌酸鹹油膩滯氣之物治男婦項下癭疾不問遠年近日皆效䑛掌散海藻一兩散結黃栢二兩降火爲末每用少許置掌中時時䑛之津液送下如消三分之二卽止後服單方大蜘蛛擂酒頓服或海藻浸酒久服癭氣瘰癧皆效南星膏鮮南星一箇細硏稠粘滴好醋三五點和膏或醋調乾南星末亦好先將鍼刺腫處令氣透却以前膏攤紙上量形大小貼之覺痒則頻貼取效治肌膚頭面頸項生癭瘤大如拳小如栗或軟或硬或不疼不痛癰疽亦治熱者加黃栢虛者加川烏尖少許
乳核一醉可消芷貝中漏蘆可加
一醉膏瓜蔞一箇去皮硏爛甘草五錢沒藥二錢半用紅酒三碗煎至一碗半分兩次溫服重者再進一服以瘥爲度或加當歸白芷乳香亦妙治癰疽發背乳癰初起神效如要宣毒加皂刺一分古芷貝散白芷貝母各等分爲末每一錢酒調頻服治有孕乳結核名內吹妳有兒外吹妳宜此頻服不然膿出若無乳行者加漏蘆煎酒調服外用起酵生麫如蜂窠發過上有靑色無妨焙乾爲末井水調敷如乾以水時潤之甚者加白芷貝母乳香沒藥少許
乳癰單靑頻服瓜蔞外參芪難舍
單靑皮湯靑皮四錢水煎日二服治婦人久積憂鬱乳房內有核如鱉碁子一方用陳皮去白炒爲末入麝香少許每二錢酒調服初發赤腫痛不可忍一服卽散已潰及外吹妳亦效瓜蔞散瓜蔞仁消毒靑皮疎肝各一錢石羔二錢淸胃甘草節行瘀沒藥止痛歸尾破血皂刺金銀花各五分靑橘葉取汁二匕解毒水酒各半煎空心服治乳癰未潰者卽散如已潰者去石羔沒藥皂刺金銀花用當歸身加人參黃芪川芎白芍煎服單方用蒲公英金銀花等分水煎濃汁入酒少許服之卽散治乳勞癰爛見心者用猫兒腹下毛煆存性爲末乾糝或入輕粉少許淸油調搽
消肺癰膿以南星補肺補脾眞要訣
消膿飮南星一錢知母貝母生地阿膠川芎桑白皮白芨白芷甘草各五分射干桔梗天門冬薄荷杏仁半夏紫蘇防風各七分半生姜七片烏梅一箇水煎服治肺癰有膿腥氣上衝嘔吐咳嗽參芪補肺湯人參黃芪白朮茯苓陳皮當歸山茱萸山藥五味子麥門冬甘草各五分熟地一錢半牡丹皮一錢姜煎服治肺癰腎水不足虛火上炎咳吐膿血發熱作渴小便不調參朮補脾湯人參白朮各二錢黃芪二錢半茯苓陳皮當歸各一錢升麻三分麥門七分桔梗六分五味子四分甘草五分姜煎服治肺癰脾氣虛弱咳吐膿涎中滿不食凡肺癰見膿血久不愈必兼服此藥以補脾生肺否則不治
止肺痿血用紫菀白蘞白芨非苟且
紫菀散紫菀知母貝母各一錢半人參桔梗茯苓各一錢阿膠甘草各五分五味子十粒姜煎服治虛勞咳嗽見膿血肺痿變癰單白蘝散同槿樹皮煎湯飮之能收斂瘡口單白芨散爲末每二錢臨臥糯米飮調服治久嗽成痿咯血紅痰
內固淸心散癰發胸前
內固淸心散辰砂茯苓人參白豆蔲雄黃菉豆朴硝甘草腦麝皂角各等分爲末每一錢蜜湯調服治惡瘡熱甚焮痛作渴煩躁以此解毒神效淸心散遠志赤茯苓赤芍生地麥門冬知母甘草各等分姜棗煎服治癰有熱證如小便閉加燈心木通淸心丸黃連一兩茯神赤茯苓各五錢爲末蜜丸梧子大每百丸米飮送下治諸痛痒瘡瘍皆屬心火此藥主之
神效瓜蔞湯】疽生【脇下
瓜蔞一箇當歸甘草各五錢沒藥乳香各一錢水酒各半煎服治乳癰腸癰一切癰疽初起者消已成者潰及潰後餘毒老幼皆宜其渣又可外敷
大射干能升胃三仁牡丹淸芳
大射干湯射干山梔赤茯苓升麻各一錢赤芍一錢半白朮五分水煎入地黃汁一合蜜少許調服治胃脘壅熱成癰腐爛成膿身皮甲錯咳嗽膿血如熱毒盛加磨犀角汁以助升麻咽痛便秘加馬牙硝馬勃三仁湯薏苡仁二錢半冬瓜仁二錢桃仁牡丹皮各一錢半水煎溫服治腸癰腸中㽲痛煩毒不安或脹滿不食溺澁婦人産後虛熱多有此病縱非是癰證疑似之間便可服之牡丹散牡丹皮人參天麻白茯苓黃芪薏苡仁桃仁白芷當歸川芎各一錢官桂甘草各五分木香三分水煎服治腸癰冷證腹濡而痛時時下膿或血
大黃湯本利腸敗醬梅豆多寡
大黃湯大黃朴硝各一錢牡丹皮瓜蔞仁桃仁各二錢水煎服治腸癰小腹堅腫按之則痛肉色如故或微赤腫小便如淋汗出憎寒其脈遲緊膿未成者宜急服之敗醬散薏苡仁二錢半敗醬一錢半附子五分水煎空心溫服以小便利爲度治腸癰脈數身無熱腹濡冷證梅豆湯烏梅一箇黑豆百粒薏苡仁二合水煎入阿膠生蒲黃各一錢再煎服治腸癰冷熱證及肺癰咳唾膿血不止
便毒兩解而敗瘀立消
兩解湯辣桂大黃白芍澤瀉牽牛桃仁各一錢乾姜五分甘草二分半水煎溫服治便毒內蘊熱氣外挾寒邪精血交錯腫結疼痛
懸癰國老而元氣可掉
國老膏粉草帶節一兩用山澗水一碗浸三時令透以慢火灸乾仍投前水浸透再灸至水乾爲度用酒三盞煎至八分空心服幷渣三日一服治懸癰不拘腫潰兩服卽愈
痔初連魏連歸蘇葛秦𦍑止痛神
連魏散黃連阿魏山査神麯桃仁連翹槐角犀角各等分爲末以少許置掌中時時䑛之津液嚥下如三分消二卽止後服治食積痔連歸丸全當歸酒黃連各四兩防風枳殼各二兩爲末用前浸黃連酒打糊丸梧子大每六七十丸米飮下忌羊魚鷄鵝炒煎熱物治痔漏及脫肛便血加味連殼丸黃連一兩枳殼厚朴各五錢當歸四錢木香黃栢各三錢荊芥二錢蝟皮一箇爲末糊丸梧子大每卅丸溫水下治濕熱內甚飽食腸澼發爲諸痔久而成瘻加味香蘇散陳皮枳殼川芎槐花各五分㯽榔木香桃仁蘇莖香附甘草各二分半姜棗煎服治氣痔乾葛湯乾葛枳殼半夏茯苓生地杏仁各五分黃芩甘草各二分半黑豆百粒姜三片白梅一箇水煎服治遇飮酒發動痔瘡腫痛流血秦羌湯秦艽羗活各一錢二分黃芪一錢防風七分升麻麻黃柴胡灸甘草各五分藁本三分細辛紅花各少許水煎服忌風處大小便治痔漏成塊下垂不任止痛丸羌活一兩郁李仁一兩半大黃八錢㯽榔木香桂心川芎各五錢爲末蜜丸梧子大每卅丸空心白湯下治痔瘡痛甚便燥者宜此微利之古云積氣生於脾臟傍大腸疼痛陣難當但令稍瀉三焦火莫漫多方立紀綱三神丸枳殼皂角煆五倍子炒各等分爲末蜜丸梧子大每二三十丸溫水下治無酒色但飽食久坐成痔初起經久皆效
痔久槐角槐膽地黃蝟皮釣腸妙
槐角丸槐角一兩地楡黃芩防風當歸枳殼各八兩爲末酒糊丸梧子大每卅丸空心米飮下治痔漏脫肛五種腸風下血等證加味槐角丸槐角生地各二兩以生血凉血當歸黃芪各一兩阿膠川芎各五錢以補虛黃連瀉心火條芩凉大腸枳殼寬大腸秦艽去大腸風防風爲血證上使連翹爲血證中使又能散經絡中火邪地楡爲血證下使又能凉血升麻各一兩升散火邪又與白芷五錢引諸藥入大腸經絡蓋痔乃經絡病也共爲末蜜丸或酒糊丸梧子大每五十丸漸至七八十丸溫酒下治痔漏通用及腸風下血槐膽丹十月上巳日揀肥實槐子用瓦盆如法固濟埋背陰墻下約二三尺深預先取黑牛膽五六箇臘月八日取前槐子裝在膽內高懸陰乾至次年淸明日取出磁器收貯每空心白湯下一日服一粒二日二粒漸加至十五粒止以後一日減一粒周而復始不問遠年近日痔瘡服之如神久服黑髮固齒加味地黃丸熟地黃芪各一兩半槐花黃栢杜冲白芷各一兩山茱萸獨活山藥各八錢牡丹皮茯苓澤瀉各六錢白附子二錢蜜丸梧子大每五十丸空心米飮下五痔滋陰必用之蝟皮丸槐花艾葉炒黃枳殼地楡當歸川芎黃芪白芍枯礬貫衆各五錢蝟皮一兩髮灰三錢猪蹄甲十枚灸焦皂莢一錠醋灸爲末蜜丸梧子大每五十丸米飮下治諸痔出血裏急疼痛欲成漏者釣腸丸瓜蔞蝟皮各二箇胡桃肉十五兩俱燒存性鷄冠花五兩靑礬煆白礬煆附子生各一兩白附子天南星枳殼半夏訶子各二兩爲末醋糊丸梧子大每卄丸空心溫酒下治諸痔久漏脫肛腫痛或生瘡時有膿血及腸風下血虛寒經久不愈
漏無輕利水而豚胃芎歸急補虛
牽牛酒黑牽牛末一分入猪腰子內以線札簑葉包慢火煨熟空心細嚼溫酒送下通行漏瘡中惡水自大腸出豚胃丸蝟皮七錢牡丹皮黃連各一兩槐花二兩羌活六錢入猪肚內縫定煮爛去藥食肚如硬再服以患處軟方止或同藥爲丸服亦可痔漏皆效芎歸丸川芎當歸黃芪神麯地楡槐花各五錢阿膠荊芥木賊髮灰各一錢爲末蜜丸梧子大米飮下五十丸治痔下血不止
漏貴內生肌而黃蠟黑玉自充竅
內生肌丸枯礬鹿角芝麻各一兩爲末蜜丸梧子大溫酒下卅丸竅塞後去鹿角加象牙一兩黃蠟爲丸常服斷根加味蠟礬丸象牙五錢露蜂房殭蠶蛇退血竭木香各三錢乳香二錢白礬二兩爲末黃蠟四兩爲丸梧子大溫酒下卄丸治新久諸漏黑玉丹蝟皮牛角䚡各八兩猪蹄甲百枚雷丸芝麻各二兩槐角三兩頭髮敗棕各四兩苦練根二兩半俱入罐內燒存性取出入乳香一兩麝香四錢爲末酒糊丸梧子大先嚼胡桃一枚溫酒下十五丸日二服甚者三服忌別藥治男婦痔漏腸風疼痛或糓道蟲痒不可忍薰漏瘡方艾葉五倍子白膠香苦練根等分如燒香法置長桶內坐薰瘡處洗漏瘡方露蜂房白芷或大腹皮苦參煎湯薰洗候水出盡拭乾取向東石榴根皮爲末乾糝以殺淫蟲少頃傅藥齒髮散人齒頭髮鷄䏶胵各等分俱燒存性入麝香輕粉少許爲末乾糝乾者麻油調搽治漏瘡惡瘡生肌裏欲乾者用之蜂房散露蜂房灸黃三分穿山甲龍骨各一分麝香少許爲末臘月猪脂調傅濕則乾糝治久年漏瘡或暫差復發或移於別處取漏蟲法用活黃鱔一條擲在地上就其盤曲處以竹釘五七枚釘穿以香油塗之覆瘡上扁布繫定良久覺瘡痛不可忍取鱔入水中覺蠕動有如線之蟲未盡再覆如是者五六易後用乾艾煎湯入白礬三錢洗淨以黃連㯽榔等分爲末敷之月餘方愈膁瘡亦宜蝸牛膏蝸牛一錢片腦麝香各少許搗爛取汁敷痔上痛止腫消古熊氷膏熊膽二分半氷片半分爲末用白鷄膽三枚取汁或蝸牛田螺井水可調勻入罐內勿令泄氣臨臥以手指搽痔上
陰瘡栢蛤銅綠妬精爐腦以津調
栢蛤散黃栢以磁鋒割末同蛤粉末等分糝上卽愈蓋黃栢去熱蛤粉燥濕故也治下疳濕瘡銅綠散五倍子五錢白礬一錢乳香五分輕粉一字銅綠少許爲末洗淨糝之治男婦陰部濕淹瘡爐腦散爐甘石一兩半黃連八錢同入砂鍋煮一宿去黃連取甘石曬乾入片腦五分爲末乾糝治下疳瘡或湯泡少許洗一切眼疾津調散黃連欵冬花等分爲末先以地骨皮蛇床子煎湯洗拭然後以津液調敷治妬精瘡臭爛膿汁淋瀝
陰蝕鳳衣旱螺截疳鵝管兼敷俵
鳳衣散鳳凰衣煆黃連各等分輕粉片腦各少許爲末乾糝或鴨子淸調治下疳瘡腫痛神效旱螺散白田螺殼煆過入腦麝輕粉各少許爲末香油調搽下疳瘡上卽愈截疳散蜜陀僧白蘞白芨黃丹各一錢黃連五分輕粉一分腦麝各半分爲末乾糝或絍入瘡口以膏貼之治年深疳瘻瘡大效鵝管散黃連大黃各一錢鵝管石赤石脂各五分雄黃一分片腦半分爲末津液調敷治病瘥後犯房玉莖皮破腫痛洗下疳瘡藥黃連黃栢當歸白芷獨活防風朴硝荊芥各等分水煎入銅錢五十文烏梅五箇鹽一匙煎溫湯日洗五七次洗後用木香㯽榔黃連銅靑輕粉枯礬螵蛸各等分麝香少許爲末至夜敷上
補心硫鯉膿滯陰戶如淋
補心湯人參茯苓前胡半夏川芎各三分陳皮枳殼紫蘇桔梗乾姜甘草各五錢當歸白芍各一兩熟地一兩半每四錢姜棗煎服治婦人陰戶生瘡或痛或痒如蟲行狀膿汁淋瀝陰蝕已盡治之當補心養胃如濕熱有蟲者去姜蘇參梗加苦參北艾桃仁吳萸水炒黃連古硫鯉丸大鯉魚一箇去頭皮入硫黃一兩黃泥固濟火煆煙盡爲末米糊丸梧子大每卄丸溫酒下如下疽生蟲所下如柿汁臭穢及心中㽲痛悶絶虛煩甚者不治
藿香養胃瘡生子宮可笑
藿香養胃湯藿香薏苡仁神麯烏藥砂仁半夏茯苓白朮人參各五分蓽澄茄甘草各三分半姜棗煎服治陽明經虛不榮肌肉陰中生瘡不愈
止囊痒牡礬㯽硫頻擦
牡礬丹牡蠣黃丹各二兩枯礬四兩爲末遇夜睡時用手揑藥於痒處擦之不一時又擦三四次後自然平復治陰囊兩傍生瘡或陰濕水出其痒甚苦夜則搔之無足後必自痛又兩腋及脚心汗濕無可奈何者亦宜硫㯽散㯽榔二箇破開以黃丹三錢合在內濕紙包煨蛇床子硫黃各四錢全蝎六箇輕粉靑黛各五分麝香少許各爲末和勻每用少許淸油調抹兩掌擦熱抱囊一頃次擦兩腿上治陰囊上及兩腿上風濕瘡痒
利囊濕龍膽慢炒勿燎
黑龍湯龍膽草炒黑柴胡木通甘草節當歸金銀花皂刺赤芍防風黃連吳萸水炒各等分水煎服一服腫痛止後加川芎茯苓治陰囊腫痛溺澁寒熱作渴
附骨寒鬱漏蘆敢以汗下
漏蘆飮子漏蘆白蘞黃芩麻黃枳實升麻芍藥甘草朴硝各五分大黃一錢水煎熱服治一切惡瘡毒腫丹瘤瘰癧疔腫魚眼五發癰疽目翳吹妳初起如傷寒表裏證具者宜服
附疽濕熱蒼栢加以靑甘
靑草蒼栢湯蒼朮黃栢各三錢靑皮一錢半甘草五分虛者加牛膝一錢夏加黃芩八分冬加桂枝五分痛甚無汗加麻黃二分水煎入姜汁少許調服治環跳穴痛不已
大苦參叱人面於膝蓋
大苦參丸苦參四兩防風荊芥白芷川烏赤芍何首烏獨活山梔川芎牙皂蔓荊子茯苓山藥蒺藜黃芪羌活白附子各一兩草烏三錢爲末麯糊丸梧子大每三五十丸空心溫酒茶淸下治人面瘡及膁瘡
白膠香敷傷手於脛尖
白膠香散白膠香赤石脂枯礬各五錢黃丹乳香沒藥輕粉各二錢爲末乾糝濕則油調敷治諸疳侵蝕日久不愈下注膁瘡疼痛內外踝生瘡謝傳傷手瘡方猪屎火煆㯽榔各五錢片腦五分花椒龍骨各一分有膿水加輕粉一錢爲末乾糝濕者麻油調搽治脚上生瘡腫痛作痒抓破汁流或打撲成瘡者尤妙
外膁龍骨馬齒而窰土兼除濕熱
龍骨膏龍骨乳香沒藥陀僧各二錢海鰾鮹一錢半肥皂子燒存性五介爲末用綿紙雙重以鍼揷亂孔淸油調藥夾內縳貼瘡上隔日一番兩面貼之馬齒膏馬齒莧煎汁一釜澄去渣入黃蠟五兩慢火熬成膏塗之治卅六種風瘡多年惡瘡及膁瘡濕癬白禿杖瘡旋加梳垢可封疔腫窰土膏經年窰竃土燥濕或只用竃心土黃丹輕粉黃栢散熱乳香沒藥散瘀赤石脂生肌各等分爲末淸油調成膏用傘紙夾住貼之以絹縳定縱痒不可動直待膁瘡結痂去之未愈再貼先以茶淸洗過方貼
內膁油艾礬紙而黃蠟能補潰𤸤
桐油膏桐油二兩宣水毒百草霜生肌止血黃丹生肌止痛髮灰補陰冷者加鹿角灰乳香各三錢同熬成膏攤油紙上貼之血虛痛甚者尤宜如經年紫黑者先用爐灰膏去瘀蘄艾膏蘄艾川椒各五錢水粉一兩黃丹三錢輕粉一錢爲末熟麻油調膏隔紙貼之效蠟礬紙綿紙疊十二重看瘡大小剪成方塊以紙撚鍼住却用麻油二兩入川椒四十九粒慢火煎枯黑去渣入槐枝四十九寸煎枯黑去渣入黃蠟一兩枯礬一錢輕粉二分俟溶化卽入前紙令油滲透勿使焦黃取起貼時用槐枝葱椒煎湯洗拭取前紙齊遝貼之外別用油紙緋絹緊縛周時取下近瘡紙一重候紙取盡則瘡全愈其效如神氣虛膿多者尤宜黃蠟膏香油一兩入胎髮如梅大熬消化入白膠香黃蠟各一兩溶化入生龍骨赤石脂血竭末各一兩攪勻候冷磁器收貯每用揑作薄片貼瘡上外以箬葉絹帛縛之三日後番過藥貼以活血藥煎湯洗之外膁亦妙
瘡疥活血四物樺皮首烏當歸連歸可飱
活血四物湯當歸川芎芍藥生地各一錢半桃仁九箇紅花一錢蘇木八分連翹黃連防風甘草各六分水煎服治諸疥瘡經久不愈樺皮散樺皮枳殼各燒存性四兩杏仁水煮熟荊芥穗各二兩灸甘草五錢爲末每服二錢溫好酒調下治肺臟風毒遍身瘡疥及癮疹瘙痒兼治面上粉刺風刺何首烏散何首烏荊芥防風蔓荊子葳靈仙蚵蚾草甘草各一兩爲末白湯調服二錢治脾肺風毒頭面遍身癬疥瘙痒及紫白癜風肌肉頑麻等證當歸飮當歸白芍川芎生地防風荊芥蒺藜各一錢何首烏黃芪甘草各五分姜煎服治遍身疥癬或腫或痒或膿水侵淫或發赤疹瘣㿔皆心血凝滯內蘊風熱所發當歸丸當歸五錢黃連一錢半大黃二錢半甘草一兩爲末先以當歸熬成膏和丸胡椒大每一二十丸食前米飮下漸加至利爲度治疥瘡血熱便秘及疹痘已出　聲瘂喘急便秘等證連歸湯黃連當歸各一錢連翹黃芩各七分甘草三分黑瘦人合四物湯加大楓子黃栢肥白人加荊防羌活白芷蒼朮取其能勝濕也稟受實者合四物湯加大黃芒硝水煎服治諸瘡痛
瘡疥摩風一上吳茱剪草三黃硫黃任禿
摩風膏蛇床子五錢大楓子十四箇杏仁卄箇枯礬樟腦各二錢川椒輕粉水銀各二錢雄黃一錢半銀珠一錢爲末用烏栢油三兩硏勻爲丸彈子大磁器收貯每用少許呵洋遍擦之治疥癬風癩諸濕痒瘡及婦人陰蝕瘡漆瘡火丹諸般惡瘡一上散雄黃三錢半寒水石白膠香黑狗脊蛇床子各一兩枯礬黃連各五錢吳萸硫黃各三錢斑猫十四箇爲末先以湯洗去瘡痂然後用臘月猪油調手掌心擦熱鼻中嗅二三次却擦上一擦卽愈治濕疥腫痛作痒臭爛吳茱茰散吳茰　白礬各二錢寒水石二錢半蛇床子三錢黃栢大黃硫黃輕粉各一錢㯽榔一箇樟腦五分爲末香油調敷治乾疥及春月發者宜此開鬱爲主剪草散寒水石蕪荑各二錢剪草枯礬吳茰黃栢各一錢蒼朮厚朴雄黃各五分蛇床三錢輕粉一錢爲末香油調敷治沙疥三黃散黃芩黃連大黃各三錢蛇床子寒水石各三兩黃丹五分白礬一錢輕粉白芷無名異木香各少許爲末須先洗刺破油調敷之治膿窠瘡退熱消腫止痛乾膿結痂硫黃餠礬製硫黃一兩爲末用水調成餠貼磁器碗底覆轉用蘄艾一兩川椒三錢爲末火燃薰乾硫黃臨用先以柳桃桑槐楮五枝煎湯洗拭然後用麻油調硫黃末搽之治蟲瘡及冷瘡喜就火灸湯泡者
抑考退熱治乾痒出血須用芩連大黃或松香樟腦退腫止痛須用寒水石白芷止痒殺蟲用狗脊或蛇床子枯礬殺蟲用蕪荑水銀硫黃甚者加藜蘆斑猫乾膿用無名異松皮炭頭瘡加黃連方解石脚上用黃栢陰囊用吳茰紅色用黃丹靑色用靑黛喜就火與熱湯用硫黃濕瘡用香油調乾瘡用猪油調
頑癬浮萍爲君
頑癬丸浮萍蒼朮蒼耳各一兩苦參一兩半黃芩五錢香附二錢半爲末酒糊爲丸白湯下古萍蛇丸浮萍半斤烏梢蛇三錢爲末蜜丸重六錢三日服一丸用風藥洗身上隨量將酒嚼下取汗九日服三丸大麻風癬亦效忌鹽
血風馬莧可覓
大馬齒膏馬齒莧焙乾五錢黃丹黃栢枯礬兒茶各三錢輕粉一錢爲末生桐油調攤油紙上用葱椒煎湯洗淨患處貼之治兩足血風瘡幷兩足背風濕瘡痛痒至骨者效
癩風初起吐下醉仙再造莫遲疑
醉仙散胡麻子牛蒡子蔓荊子枸杞子各一兩俱炒紫色白蒺藜苦參瓜蔞根防風各五錢輕粉四錢爲末每一錢早午晩各茶淸調服服後五七日間先於牙縫內流出臭涎渾身覺疼昏悶如醉後利下臭屎膿血爲效量大小虛實服之治大風病遍身癮疹瘙痒麻木或去輕粉量體加芩連可調理餘毒再造散大黃皂刺各一兩白牽牛六錢鬱金五錢一方無此二味爲末每五錢或二錢五更酒調面東服之當日利下惡物或膿或蟲如蟲觜黑色是多年赤色是近日數日後又進一服去蟲積盡乃止大治癩風惡疾
大麻紫雲補瀉參蛇蠲痺換肌骨
大麻風丸苦參三斤羌活獨活白芷白蘝白蒺藜天花粉何首烏各四兩皂刺煆當歸各半斤爲末用皂角五斤切細溫水浸五日去渣慢火熬成膏和丸梧子大每百丸空心酒下治大麻風初起遍身瘡點五色不知痛痒手足麻木等證紫雲風丸何首烏四兩五加皮殭蠶苦參當歸各二兩全蝎一兩半牛蒡子羌活獨活白芷細辛生地漢防己黃連芍藥蟬退防風荊芥蒼朮各一兩爲末煉蜜或酒糊丸梧子大每七十丸溫酒米飮任下治血分受濕遍身發紫血疱痛痒有蟲若白水疱則爲天疱瘡乃此類之輕者補氣瀉營湯升麻連翹各六錢蘇木當歸黃連黃芪全蝎地龍各三分黃芩生地各四分人參二分甘草一分半桔梗五分桃仁三枚水酒各半煎減半入麝香少許胡桐淚一分䖟蟲水蛭各三枚白豆蔲二分再煎熱服或爲丸亦好治大風滿面連頸極痒眉脫鼻崩膚敗宜辛溫散血甘溫補氣兼瀉胃熱心火以止痒補肺以升陽外用鍼砭去惡血忌酒麫生冷物活神丹羌活玄參當歸熟地各等分爲末蜜丸梧子大每五十丸空心白湯下大風病血虛者可常服之加味苦參丸苦參一斤防風荊芥蒼耳子胡麻子皂刺各十兩蔓荊子牛蒡子黃荊子枸杞子何首烏禹餘粮蛇床子各三兩白芷一兩半爲末用皂角煎膏和丸梧子大每五十丸茶酒任下治大風瘡及諸風赤白癜風單苦參酒苦參半斤洗淨剉碎將絹袋兜浸酒二埕春冬浸一月秋夏浸十日每飮一小鍾日三次大能消一切風熱瘡毒理脾補心養氣瘡科聖藥如酒盡以苦參曬乾爲末酒糊丸服尤妙三蛇丹土桃蛇烏梢蛇白花蛇各一條苦參四兩爲末用皂角煎膏爲丸梧子大每六七十丸煎防風通聖散下粥飯壓之日三服三日一洗乃安治大風手足麻木髮脫眉落遍身瘡疹瘙痒一切疥癬風痰皆效白花蛇丸白花蛇一條當歸二兩川芎白芍生地防風荊芥酒芩連翹胡麻子何首烏升麻羌活桔梗各一兩爲末將浸蛇酒和水打糊丸梧子大每七十丸茶淸下治頭面手足白屑瘡痒皮膚皴燥蠲痺散羌活獨活皂刺白芷各五分當歸白朮各一錢半赤芍一錢土茯苓五錢水煎服治癩風肢節拳攣宜此養血袪風換肌散烏梢蛇白花蛇地龍各三兩細辛白芷天麻蔓荊子當歸苦參葳靈仙荊芥穗甘菊花紫參沙參木賊不灰木灸甘草沙苑蒺藜天門冬赤芍定風草何首烏石菖蒲胡麻子草烏蒼朮川芎木鱉子各一兩爲末每五錢溫酒調服治癩風年深不愈以致眉髮脫落鼻梁崩損重者方可服之換骨丸苦參浮萍各一兩半大黃槐花白芷川芎各一兩二錢蒼朮一兩乳香沒藥沈香木香各三錢麝香五分爲末用麻黃五斤煎膏和丸彈子大每一丸臨臥溫酒化下忌風二三日兼治一切疥癬風疾一方去蒼麝加當歸防風甘松白花蛇尤妙凌霄花散凌霄花五錢蟬退地龍殭蠶全蝎各七枚爲末每二錢溫酒調服服後於浴室中住在湯內一時許服藥則效治諸癩風證浴癩方用桃柳桑槐楮五枝各一斤煎濃湯一桶先蒸侯半溫坐桶內平頸項浸洗一日一月洗兩次極妙一切瘡疽亦效
楊梅輕減通聖丸搽洗何須幾遭
加減通聖散防風白鮮皮赤芍連翹黃芩各八分牛蒡子一錢金銀花三分山梔歸尾各五分荊芥槐花各四分殭蠶甘草各二分水煎服如初起便秘加酒大黃一錢半便難加皂子三分胃弱食少加白朮一錢陳皮半夏各五分頭上多加川芎八分薄荷一分下部多加牛膝黃栢各四分遍身多加木通桔梗地骨皮各六分心火加黃連腎火加玄參各四分氣虛加參芪血虛加熟地各六分久虛便利加粳飯五錢加減通聖丸卽前方共半斤再加苦參半斤爲末酒糊或蜜丸梧子大每七十丸空心米飮溫酒任下搽藥杏仁十四枚鍼挑火上燒半生半熟輕粉一錢片腦二釐爲末猪膽汁或香油調搽不畏痛者加膽礬三分摩風膏亦好洗藥土地骨皮荊芥苦參細辛各五錢煎湯先蒸後洗遍身出汗爲效如洗務要湯寬浸洗良久方佳
楊梅重多化毒散吹藥限定三日
化毒散生大黃一兩解熱毒穿山甲五錢虛者三錢解毒殭蠶三錢去風蜈蚣一條去蟲歸尾五錢破血爲末每二錢酒調日二服吹藥黑鉛八分溶化入水銀一錢同結成餠銀珠一錢半炒明礬雄黃各一錢爲末棗肉搗勻分作六丸每用一丸放火籠內令病人以巾包頭口吹眼看其藥丸待煙盡則止當日早午晩各吹一丸次日早午吹二丸第三日只早吹一丸吹後三五日或口流涎以黃連菉豆煎湯解之又服化毒散三日後以加減通聖散丸調理斷根
皂刺皂根頑癬筋疼可袪
皂剌丸皂刺一兩桑寄生何首烏石南藤白蒺藜五加皮地骨皮白鮮皮各七錢草烏枸杞牛蒡子歸尾五靈脂蔓荊子胡麻子防風苦參虎脛骨地龍京墨木鱉天花粉各五錢白膠香乳香沒藥各三錢痛甚加麝一字爲末麫糊爲丸梧子大每五十丸粳飯湯下日二次服兩月斷根忌狗肉魚腥房事治遠年楊梅癰癬頑瘡筋骨疼痛皂根丸當歸二兩黃芪一兩半人參蘄艾各一兩麻黃五錢皂角樹根皮四兩爲末蜜丸梧子大每五十丸土茯苓煎濃湯下治楊梅風毒
仙粮象牙大楓癰漏如失
仙遺粮湯土茯苓一兩乾者七錢防風木瓜木通薏苡仁白鮮皮金銀花各五分皂子四分水煎空心日三服治楊梅風毒及誤服輕粉以致癰瘓筋骨疼痛不能動履或壞肌傷骨者服此除根永無後患凡患下疳瘡者宜此預防之如氣虛加參芪血虛加芎歸熟地牛膝肺熱去土茯苓倍薏苡仁金銀花仙遺粮丸土茯苓一斤防風木通薏苡仁防己白茯苓金銀花木瓜白鮮皮皂剌各五錢白芥子四錢當歸身七錢爲末蜜丸或浸酒服忌生冷魚鷄煎炒茶酒房室十餘日治楊梅瘡後腫塊成癰如虛弱者加人參五錢甚妙單仙遺粮丸一味爲末蜜丸梧子大每五十丸川椒煎湯下治楊梅瘡或鼻崩眉落筋緩骨拳者皆效象牙丸象牙三錢鱉甲蝟皮各一箇爲末棗肉丸櫻桃大每一丸空心小便化下服七日後仍用三味爲末猪膽汁調敷治楊梅瘡成漏大楓丸大楓子肉半斤荊芥當歸苦參各一兩半羌活獨活防風蟬退全蝎各一兩爲末用大楓子殼煮汁和晩米糊丸梧子大每百丸日三次溫酒下但大楓子性熱燥痰傷血服多病愈失明用者愼之取輕粉法用開口川椒每空心以土茯苓煎湯呑下卅粒卽利輕粉於椒內從大便出洗起川椒服至椒內無輕粉乃止治天疱瘡方用野菊花棗木根煎湯洗洗後用防風通聖散同蚯蚓泥爲末略炒蜜調敷之極妙或只用黃栢滑石爲末油調敷之如從肚皮上起者裏熱發外宜內服防風通聖散加減
提疔賽金外治十種有三
提疔錠子雄黃朱砂各三錢靑鹽砒霜白丁香輕粉斑猫各一錢半蟾酥麝香各一兩萆麻子卄粒爲末用黃蠟溶化和丸梧子大捻作錠子用鍼刺破疔頭放一錠於疔上又刺四邊五七下令惡血出爲妙却用水粉膏貼之內服賽命丹治疔瘡危篤發昏兼治瘰癧賽金丹用明礬四兩溶化入黃丹二兩銀釵攪之慢火熬令紫色先以鍼周廻挑破用津液調敷數度無令瘡乾其疔卽潰如不潰入信石一錢雄黃䃃砂各五分貼之卽潰治一十三種疔瘡
追疔保生接命奇功第一
追疔湯羌活獨活靑皮防風黃連赤芍細辛甘草節蟬退殭蠶獨脚蓮各五分先將澤蘭葉金銀花金線重樓各一錢生姜擂酒或擂水入酒熱服然後用生姜十片水酒各半煎前藥熱服衣覆取汗如有膿加首烏白芷要利加靑木香大黃在脚加木瓜病減後前藥加大黃二錢以去餘毒保生錠子蟾酥三錢雄黃二錢爲末用靑桑皮二兩同搗如泥爲丸六分重捻作錠子朱砂爲衣陰乾如疔瘡用冷葱湯磨服八分仍用冷葱湯漱口嚥下外用鍼刺開疔頭將錠子一分塡入疔內被蓋出汗二日爛出卽愈如背發亦用冷葱湯磨服再磨二分敷患處被蓋出汗其患卽愈體虛淸貴及婦人胎前産後毒淺者最宜蟾肝丸端午日取蟾肝一具入雄黃五錢搗丸菉豆大朱砂爲衣每三丸葱酒下善能發汗解毒如痘疹不出用胡荽酒下最妙賽命丹蟾酥朱砂雄黃膽礬血竭乳香沒藥各三錢蜈蚣麝香各五分細辛全蝎蟬退穿山甲殭蠶牙皂各六錢白礬用信少許同枯去信不用片腦各五分爲末端午日用酒糊丸菉豆大每三丸用葱酒一小鍾呑下被蓋出汗或吐或不汗再進一丸服後喫白粥調理忌黃瓜水茄一切動風之物治癰疽發背疔瘡乳癰魚口便毒一切無名腫毒及小兒臍風亦效賽飛龍奪命丹一捻金卽前賽命丹爲末每服二三分溫酒調下如服賽命丹後毒未盡起再用此末催之惟疔瘡服此藥後身凉者卽死治疔單方蒼耳草一握　生姜四兩同搗爛入生頭酒一碗去渣熱服大汗卽愈或以菉豆野菊花爲末酒調飮醉睡覺痛定熱除外用蒼耳根莖苗子燒灰爲末醋泔或靛調塗疔上毒根卽出山鄕疔腫初起緊急無賽命丹者用此更快又或無蒼耳處用烏栢葉搗汁一二碗頓服得大便利爲妙冬月用根硏水服之以利爲度食災牛馬患者尤效五聖湯大黃金銀花甘草各一兩瓜蔞一箇皂刺二兩每用生姜一兩酒煎服一方去皂刺加當歸赤芍枳殼治一切疔腫癰疽初覺憎寒頭痛蜂蛇散土蜂房一窠蛇退一條共入罐中鹽泥固濟火煆存性爲末每一錢空心酒調服少頃腹中大痛痛止疔瘡化爲黃水體實者後服五聖湯
折傷損內鷄鳴花蘂石堪消
鷄鳴散大黃一兩桃仁七粒歸尾五錢酒煎五更鷄鳴時服取下惡血卽愈治墜壓傷損瘀血凝積痛不可忍若氣絶不能言者急以小便灌之卽甦花蘂石散硫黃四兩花蘂石一兩爲末入瓦罐內鹽泥固濟曬乾安四方磚上以炭火自巳午時煆至經宿候冷取出硏細磁罐盛之如一切金刃及打撲身體出血者急於傷處糝藥其血化爲黃水如內傷血入臟腑熱煎童便入酒少許調服一錢立效如牛觸腸出不損者急送入用桑白皮或生白麻爲線縫合肚皮縫上糝藥血止立活竝不得封裹瘡口恐作膿血如瘡乾以津液潤之然後糝藥如婦人産後敗血不盡惡露奔心胎死腹中胞衣不下竝用童便調服單人中白散火煆醋淬爲末每五分酒調服治閃挫跌撲傷骨極重者
折傷見紅歸鬚蚌霜可窒
當歸鬚散歸尾一錢半紅花八分桃仁七分甘草五分赤芍烏藥香附蘇木各一錢官桂六分水酒各半煎空心服治打撲以致氣凝血結胸腹脇痛或寒熱如挫閃氣血不順腰脇痛者加靑皮木香脇痛加柴胡川芎古蚌霜散蚌粉百草霜各等分爲末每一二錢糯米飮調服側栢枝硏汁尤效治傷損大吐血或因酒食飽低頭掬損吐血過多幷血妄行口鼻俱出但聲未失者皆效如鼻衄舌衄及灸瘡出血竝用乾糝立止古烏附湯烏藥一錢香附二錢甘草三分爲末淡鹽湯調服治跌撲吐衄不止又能調中快氣治心腹刺痛
定痛應痛稱陣王
乳香定痛散乳香當歸白朮各二錢白芷沒藥甘草羌活人參各一錢爲末每二錢溫酒幷童便調服治打撲墜墮傷損一切疼痛如血虛者去羌參加川芎芍藥生地牡丹皮應痛丸草烏八兩生姜生葱各一斤同搗淹兩宿焙蒼朮破故紙骨碎補各八兩穿山甲小茴各六兩爲末酒糊丸梧子大每五十丸溫酒米飮任下忌熱物治折後爲四氣所侵手足疼痛陣王丹大黃一兩石灰六兩同炒灰紫色爲度去火毒篩過敷傷處立效一方加小兒髮灰乳香沒藥蒲黃各少許爲末用未開眼老鼠子和藥搗爛陰乾爲末不問刀箭出血木石損傷敷之如神且免破傷風證
夾骨接骨見醫術
夾骨法小蝦蟆四五箇皮硝三分生姜一兩酒糟一碗腫者加紅內消同搗爛敷手足折傷之處一方用菉豆粉一味炒令紫色以熱酒同熱醋調敷損處用竹紙蓋貼將杉木皮或桑皮二片夾定其效如神小麯散小麥麯鍋煤各五分狗頭骨乳香五倍子各一分爲末用熱酒調敷痛處不可敷破處重者加天靈蓋少許尤妙爛者只用鳳尾草一味搗爛敷之或以此草煎湯洗亦好接骨紫金丹土鱉自然銅骨碎補大黃血竭歸尾乳香沒藥硼砂各等分爲末每八釐熱酒調服其骨自接治跌打骨折瘀血攻心發熱昏暈及瘀血自下吐血等證如遇經事不調每服加麝七釐卽通接骨丹乳香沒藥各五錢自然銅一兩滑石二兩龍骨赤石脂各三錢麝香一字爲末用好酒三碗煮乾就炒燥爲末化黃蠟五錢爲丸彈子大每一丸酒煎用東南柳枝攪散熱服若骨已接去石脂龍骨臨臥含化一丸亦妙麻藥方牙皂木鱉紫金皮白芷半夏烏藥土當歸川芎川烏各五兩草烏小茴坐拏草酒煮熟各一兩木香三錢傷重手近不得者更加坐拏草草烏及蔓它蘿花各五錢竝無製煆爲末諸樣骨碎骨折出白窩者每服二錢好紅酒調下麻倒不識痛處或用刀割開或剪去骨鋒以手整頓骨節歸原用夾夾定然後醫治如箭鏃入骨不出亦可用此麻藥或鉗出或鑿開取出後用鹽湯或鹽水與服立醒鬪齒方點椒五錢天靈蓋紅內消白芷各二錢爲末齒動糝上卽安或已落有血絲未斷者亦可糝藥齒齦間鬪之接指方眞蘇木爲末敷斷指間接定外用蠶繭包縛完固數日如故亦治刀矢所傷者
破傷開關定搐蜈蝎星風及二烏
蜈蚣散蜈蚣二條江鰾三錢無江鰾以全蝎代之爲末每一錢防風羌活煎湯調服治破傷風搐搦角弓反張外用擦牙或吹鼻亦好如表解不已傳入裏者當服江鰾丸單全蝎散蝎梢七箇爲末熱酒調服凡患破傷風證非此不除古星風散南星防風各等分爲末如破傷及金刃傷或打撲內有損傷以藥末敷傷處然後以溫酒調下一錢如牙關緊急角弓反張及打傷欲死但心頭微溫者以童便調灌二錢幷進二服如癲犬咬先以口含漿水洗拭糝之更不作膿大效蓋南星爲防風所製服之不麻二烏丸生川烏白芷天麻各二錢生草烏雄黃各一錢爲末酒糊丸梧子大每十丸溫酒下治破傷風角弓反張牙關緊急烏蛇散烏梢蛇六錢麻黃一兩草烏乾姜附子　川芎白附子天麻各五錢蝎梢二錢半爲末每一錢熱酒調日三服治破傷風及洗頭風
破傷止血定疼蠐螬魚膠與甲質
蠐螬酒破傷初覺有風時急取熱糞堆內蠐螬蟲一二箇用手揑住待蟲口中吐些小水如緊急只剪去尾將腹內黃水抹瘡口再滴些小入熱酒內飮之身穿厚衣片時瘡口覺麻兩脇微汗風出立效虎咬亦宜魚膠散魚膠燒存性爲末入麝香少許每二錢熱酒米飮任下亦可溶化外敷治破傷風口噤强直朱砂指甲散人手足指甲燒存性六錢朱砂南星獨活各二錢爲末分作三服熱酒調下治破傷風手足顫掉不已
表熱瓜石小芎而半表無汗審𦍑楡
瓜石湯瓜蔞仁九錢滑石一錢半南星蒼朮赤芍陳皮各一錢黃連黃栢黃芩白芷各五分甘草二分姜煎服治破傷風發熱小芎黃湯川芎五錢黃芩三錢甘草一錢水煎服治破傷風表熱羌麻湯羌活麻黃菊花川芎石羔防風前胡黃芩細辛枳殼茯苓蔓荊子甘草各五分白芷薄荷各二分半姜煎熱服治破傷風半表半裏無汗楡丁散地楡紫花地丁草防風馬齒莧各等分爲末每三錢溫米飮下治破傷風半表裏頭微汗身無汗不可發汗者宜此
裏實江鰾大芎而臟和養血兼防朮
江鰾丸野鴿糞炒江鰾燒殭蠶各五分雄黃一錢蜈蚣二條天麻一錢爲末分作二分將一分燒飯爲丸梧子大朱砂爲衣將一分加巴霜二分半飯爲丸每用朱砂藥卄丸加巴霜藥一丸二服加二丸至便利爲度再服朱砂藥病愈卽止治破傷風驚而發搐臟腑秘澁邪在裏者宜此下之大芎黃湯川芎一錢大黃羌活黃芩各二錢水煎服治破傷風二便秘赤自汗不止養血當歸地黃湯當歸川芎生地芍藥藁本防風白芷各一錢細辛少許水煎服治病久氣血漸虛邪氣入胃宜此養血榮筋白朮防風湯白朮黃芪各二錢防風四錢水煎溫服治破傷風發表過多臟腑和而自汗不止者宜
通用忍冬或丸或散
忍冬藤湯丸忍冬藤五兩甘草節一兩或加黃芪當歸各五兩尤妙入砂碢內水二碗慢火煎至一碗入酒一大碗煎數沸作三次溫服一日夜喫盡如病重一日夜服兩劑俟大小腸通利爲藥力到外用忍冬藤連花葉木杵搗爛入酒少許敷瘡四圍畱中以泄毒氣治一切癰毒外發內疽及婦人乳癰常服托裏消毒一方用忍冬根藤化葉置罐內以酒浸之糠火煨一宿取出曬乾入甘草少許爲末酒糊丸梧子大每百丸溫酒米飮任下消渴後宜服此藥預防發癰亦主痔漏
槪施黃蠟加礬加葱
蠟礬丸黃蠟二兩溶化待溫入明礬末四兩和勻衆手急丸梧子大每卅丸食前酒下日二服定痛生肌護膜止瀉消毒化膿及諸內癰排膿托裏之功甚大或金石補藥發疽非此莫治若遍身生瘡狀如蛇頭者每服百丸大有神效若蛇蝎及一切毒蟲所傷溶化熱塗患處內更服之其毒卽解爲外科癰疽之要藥也服至三四兩後愈見其功癰毒潰後服之甚穩腸癰瘰癧及內科心痛尤效如漏瘡用丸溶化加鷄䏶胵髮灰末和勻成條塞入漏孔葱礬丸端午午時取明礬爲末曬乾磁器盛之遇腫毒初起用末三錢和葱白搗勻酒調服盡量一醉或吐以茶壓之或飯與葱搗丸服亦可外用礬末五錢麝香一分取蝦蟆腸肚和藥搗膏敷瘡四圍一日夜卽愈治諸腫發背一切惡瘡
返魂湯旣可加減
赤芍木通白芷何首烏枳殼小茴烏藥當歸甘草各五分水酒各半煎湯使隨證用之治血氣逆於肉理故令壅結癰疽最宜調和榮衛但此方宜與內托十宣散相間用之竝加忍冬藤最治內癰但當審其虛實或通或補補則用附子通則用大黃如不明虛實則此方亦能通順可無他變惟流注加獨活毒重加穿山甲全蝎蟬退連翹隨證加減
化毒丸仍要折衷
大黃牽牛槐花白芷穿山甲蜈蚣殭蠶全蝎雄黃朱砂蟾酥明礬鉛丹各等分爲末米糊丸梧子大每八丸葱酒下癰疽初起用之發汗如神
痛極乳香內服口渴竹芪見效
乳香止痛散粟殼六兩白芷三兩灸甘草陳皮各二兩沒藥乳香各一兩丁香五錢每五錢水煎服治瘡腫疼痛不止竹葉黃芪湯淡竹葉生地各一錢黃芪麥門冬當歸川芎甘草黃芩芍藥人參半夏石羔各五錢水煎服治癰疽氣血虛胃火盛而作渴等證
潰甚聖愈作主食少參芪收功
聖愈湯生地熟地川芎人參各五錢當歸黃芪各一錢水煎服治癰疽膿水出多心煩睡臥不安五心煩熱等證人參黃芪湯人參白朮陳皮蒼朮麥門冬當歸各五分黃芪一錢升麻六分黃栢四分神麯三分水煎服治潰後少食不眠發熱等證
蒜豉灸以拔毒
隔蒜灸法先以濕紙覆上立候紙先乾處爲瘡頭記定然後用獨蒜去兩頭切中間三分厚安瘡頭上用艾炷於蒜上灸之每五炷換蒜再灸如瘡大有十數頭作一處生者以蒜搗爛攤患處鋪艾灸蒜敗再換治一切癰疽腫毒大痛或不痛或麻木若痛灸至不痛不痛灸至痛其痛乃隨火而散此拔引鬱毒從治之法有回生之功若瘡色或白或紫不起發不大痛不作膿不問日期最宜多灸未成者消已成者殺其大勢豆豉餠淡豆豉爲末用唾津或漱口水和作餠如錢大半分厚置患處以艾炷餠上灸之餠乾又易治癰疽腫硬不潰潰而不斂幷一切頑瘡惡瘡未成卽消已成卽潰不效者氣血虛敗也
桑葱熨以袪風
桑枝灸法治發背不起發不腐用桑枝燃着吹息火焰以火頭灸患處日三五次每次片時取瘀肉腐動爲度若腐肉已去新肉生遲宜灸四圍陰瘡瘰癧流注膁瘡寒邪所襲久不愈者尤宜用之未潰則拔毒止痛已潰則補接陽氣其陽證腫痛焮甚或重如負石初起用之水出卽消其經數日者用之雖潰亦淺且無苦楚葱熨法生葱搗爛炒熱頻熨患處至冷再換治流注結核骨癰鶴膝等證先用隔蒜灸餘腫尙存用此熨之以助氣血行壅滯其功甚大又跌撲損傷止痛消腫散血之良劑也
洗毒肉汁易求
洗毒散蛇床子地骨皮紫花地丁草麻黃荊芥防風枯礬各三錢葱白三根水三碗煎至二碗於無風處洗之治諸般惡瘡及風濕陰蝕瘡肉汁湯白芷甘草羌活蜂房黃芩赤芍當歸各一錢用猪蹄爪肉一斤煮汁分二次去油花肉渣方入前藥煎十沸俟溫以絹蘸湯揩洗惡血隨洗而下忌風冷婦人犬貓治一切瘡疽有口
點瘀爐灰當審
爐灰膏用響糟爐內灰一升半風化石灰一升炒紅以竹箕盛貯用滾湯三碗慢慢淋自然汁一碗銅鍋盛慢火熬如稀糊先下巴豆末次下蟾酥各二錢白丁香末五分炒石灰一錢攪勻再熬如乾麫糊取起俟冷以磁罐盛貯勿令泄氣每用時以簪頭挑少許放指甲上斫口呵氣調勻如泥將患處用鍼撥開以藥點之治一切無名腫毒惡瘡及外痔瘰癧氣粟除瘤點痣等證有膿者蹴無膿者就散惟好肉及眼上忌用如點瘰癧去蟾酥加輕粉一錢畏痛加乳香沒藥各一錢尋常消瘤點痣只用灰膏不必加藥去惡散雄黃一錢巴豆一箇同硏如泥入乳香沒藥各末少許又再硏勻如諸瘡毒有惡肉不能去者每取少許點上卽去
敷分陰陽
陰陽散赤芍生血止痛去風白芷去風生肌止痛石菖蒲和氣行血能破腫硬五倍子消腫生肌各二兩獨活三兩止風動血紫荊皮五兩破氣逐血消腫爲末葱酒或醋調敷治癰疽腫毒流注此藥平和故曰陰陽抑陽散天花粉三兩姜黃白芷赤芍各一兩爲末茶湯任調敷治癰疽屬陽證抑陰散草烏二兩白芷赤芍南星各一兩肉桂五錢葱湯或熱酒調敷治癰元氣虛寒腫不消散或不潰斂或筋攣骨痛一切冷證神效鷄血散用雄鷄剪去冠尖少許到提滴血瘡上血盡再換不過五六鷄痛止毒消其瘡自愈內以人參六兩分作六次盡日煎服治癰疽屬陰證鐵箍散乳香沒藥大黃黃栢黃連南星半夏防風羌活皂刺木鰲子瓜蔞根阿膠甘草節草烏各等分爲末醋調成膏砂鍋內火熬黑色敷之寒者熱用熱者寒用治癰疽腫痛赤暈散漫及諸般瘡癤鐵井欄芙蓉葉重陽前採蒼耳葉端午前採燒存性爲末蜜水調敷一切腫毒背癰以此藥圍定不復畔開單巴豆膏巴豆炒焦硏如膏須臨用製之庶不乾燥如發背中央肉死塗之卽腐未死塗之生肌惡瘡膁瘡久不收斂內有毒根以紙撚蘸藥納之根去卽斂元氣虛弱或因尅伐胃氣以致毒氣散漫中央肉死急服大補之劑中塗三四寸許至五六日赤黯之界自裂紋如刀劃狀中央漸潰若脾氣大虛肉不知痛急補脾胃肉多復生單小粉膏用隔年小粉愈舊者愈好不拘多少入鍋炒之初炒如餳炒久則乾成黃黑色候冷爲末陳米醋調令稀稠得所以磁罐收貯如一切癰疽發背無名腫毒初發焮熱未破者量所腫大小用厚皮紙攤開中剪一孔以泄毒氣貼上卽如氷冷疼痛卽止少頃覺痒不得揭動久則腫毒自消其效如神單糯米膏揀凈糯米三升入磁盆內於端午前四十九日以冷水浸之一日兩度換水時以輕手淘轉勿令米碎至端午日取出用絹袋盛之風乾每旋取少許炒黑爲末冷水調成膏量瘡口大小貼之絹帛包定直候瘡愈爲度若金瘡誤犯生水瘡口作膿急以此藥裹定腫處已消直至瘡愈若癰疽毒瘡初覺焮腫吒顋竝貼頃下及腫處若竹木簽刺入肉者臨臥貼之明日其刺出在藥內若貼腫毒乾卽換之常令濕爲妙惟金瘡水毒不可換恐傷瘡口
線有三品
上品錠子專治一十八種痔漏紅礬二兩半乳香沒藥朱砂各三錢牛黃五分半䃃砂一錢熟四分生白信火煆一兩中品錠子專治翻花癭瘤等證白礬三兩八錢半乳香沒藥各五錢半朱砂三錢牛黃七分半䃃砂五分熟五分生金信一兩半火煆黑煙止用淡淸煙下品錠子専治發背疔瘡等證紅礬三兩二錢乳香六錢沒藥五錢朱砂三錢牛黃四分半䃃砂二錢四分半熟半生白信三兩火煆黑煙盡半日取起用各依法製爲末麫糊和勻捻成錠子看瘡漏大小深淺揷入錠子如肉內黑色勿上生肌散直待黑肉去盡方可上生肌散若瘡無頭者用太乙膏加後藥一粒貼之白礬二兩乳香三錢二分沒藥三錢七分朱砂四分牛黃五分白信二兩火煆煙盡半日取用巴霜三錢白丁香二錢半姜黃三錢半爲末或唾津調敷一日換三次但瘡破揷上前錠子
通用靑金錠子銅綠三錢靑礬膽礬輕粉砒霜白丁香苦葶藶各一錢片腦麝香各少許爲末麫糊或煉蜜加白芨末爲錠子如麻黃大二三寸長看瘡口深淺揷入疼者可治不痛者不治如開瘡口用生砒去死肉用煆砒生好肉去砒加枯礬取久疽久痔漏中朽骨法用烏骨鷄脛骨以信石實之鹽泥固濟火煆通紅地上出火毒取骨爲末飯丸如粟米大以皮紙撚送入竅內外用膏藥封之其骨自出
取膿射膿透膿
隔皮取膿法驢蹄肉焙蕎麥粉炒各一兩白鹽五錢草烏四錢爲末水調作餠慢火灸微黃色去火毒爲末醋調成膏攤厚紙上貼患處水自毛孔而出其腫自退諸般腫毒皆效射膿法枯礬黃丹各一錢砒霜五分爲末麫糊爲丸捻作錠子每用粘藥於頭欲出處以膏貼之自潰治諸瘡癤膿水已成卽當鍼開決出陳臭惡瘀若惡瘀不出須當用此藥以射其膿又方用陳壞米一錢䃃砂五分白丁香卄一粒爲末粳米粥丸粳米大每用一丸粘瘡上以膏貼之其膿自潰透膿散蠶繭一箇燒灰酒調服卽透一箇瘡口若用兩三箇卽透兩三箇瘡口或用黃蠟作小丸服之俱不可多服治諸癰瘡及附骨疽不破者不用鍼刀一服卽破
生肌完肌平肌
生肌定痛散乳香沒藥龍骨朱砂雄黃各一錢血竭兒茶海鰾鮹各二錢赤石脂五錢白芨白蘝各一錢半片腦一分或加天靈蓋一錢爲末糝之外貼膏藥生肌住痛如神生肌長肉膏龍骨三錢白芷二錢半血竭二錢黃丹辰砂各五錢石羔一兩樟腦少許爲末先將黃蠟一兩溶化入香油少許然後入藥末攪勻得所捻成條子塞瘡口內肌肉自長如痛甚加乳香沒藥各二錢完肌散定粉枯礬黃連乳香龍骨各二錢黃丹輕粉各一錢爲末糝之平肌散狗頭骨露蜂房男頭髮各燒存性一錢桑白皮五分麝香輕粉各少許爲末津液調敷治漏瘡及一切瘻漏經久不合易簡方端午日採一去半含花蘂量入古墳內舊屋脊上舊船底上三樣石灰搗爛陰乾爲末乾糝乾者麻油調搽不問金刀跌撲狗咬湯火所傷神效
斷血金毛無蹤
斷血藥金毛狗脊一兩明礬三錢血竭少許爲末糝上其血卽止又方寒水石花蘂石龍骨黃丹沒藥各五錢黃藥子七錢半一方加白芨乳香輕粉爲末敷上以絹帛扎定治金瘡出血不止及諸瘡疼痛膿血不乾久不生肌
斂口木檳有准
斂口藥輕粉木香黃連白芨爲末臨肉滿糝之諸瘡不合口者皆效若用之太速毒氣舒泄未盡必於其傍復發大疽古香榔散木香㯽榔各等分爲末糝上乾者蠟油調塗生肌斂肉止痛甚速一方加黃連當歸各等分單方用經霜桑葉爲末頻糝治瘡大窟不斂外又以桑葉煎湯洗之或加白蘝白芨鷄䏶胵之類亦好
外貼內服太乙雲母麒麟兮神應萬應千槌欲成丹
太乙膏玄參白芷當歸肉桂大黃赤芍生地各一兩用油二斤半浸夏三冬十春秋七日方入銅鍋肉文武火煎至藥枯黑濾去渣入黃丹十二兩以桃枝不住手攪煎至滴水成珠軟硬得中卽成膏矣治一切癰疽腫毒不問年月深淺已未成膿者竝宜如發背先以溫水洗拭攤緋絹貼之更用冷水送下血氣不通溫酒下赤白帶當歸煎酒下咳嗽及喉門纏喉風綿裏含化一切風赤眼貼兩太陽穴更以山梔煎湯下打撲傷損外貼內服陳皮煎湯下膝痛外貼內服鹽湯下唾血桑白煎湯下婦人經閉腹塊作痛貼之經行痛止一切疥瘡別煉油少許和膏塗之虎犬蛇蝎湯火金瘡傷竝外貼內服諸瘰漏瘡癤及楊梅瘡毒潰爛先用鹽湯洗淨貼之竝用溫酒下三五十丸梧子大以蛤粉爲衣其膏可收十年不壞愈久愈烈雲母膏川椒白芷赤芍肉桂當歸菖蒲黃芪白芨川芎木香龍膽草白蘝防風厚朴桔梗柴胡人參蒼朮黃芩附子茯苓良姜百合皮松脂各五錢甘草栢葉桑白皮槐枝柳枝陳皮各二兩用淸油四十兩浸封七日文武火煎以柳木不住手攪候匝沸乃下火沸定又上火如此者三次以藥枯黑濾去渣再熬入黃丹卄兩沒藥鹽花血竭麝香乳香各末五錢雲母硝石各末四兩以槐枝不住手攪滴水成珠不軟不硬爲度磁器收貯𠊱溫將水銀二兩以絹包定以手細彈鋪在膏上名養膏母用時先刮去水銀或丸梧子大服或攤絳布上貼隨宜用之如發背敗蒲煎湯洗拭貼之內服一兩分三次溫酒下未成者卽愈乳癰瘰癧骨疽毒穿至骨外貼內服一兩分三次酒下甚者卽瀉惡物腸癰內服五兩分五次甘草煎湯下未成膿者消已成膿者隨藥下膿下後每日仍酒下五丸膿止住服發頤發鬢發眉發耳臍癰牙癰牙疼瘤■及一切瘡癤腫毒竝外貼卽時毒消痛止而愈甚者內服風眼貼兩太陽穴小腸氣茴香煎酒下一分日二服卽愈難産溫酒下一分血暈欲死姜汁和童便溫酒下十丸卽醒死胎榆白皮煎湯下五錢卽生壁虎蜘蛛咬外貼畱瘡口虎豹咬甘草煎湯洗拭貼之每日一換蛇犬咬外貼內服十丸生油下箭頭入肉外貼每日喫熟菉豆少許箭頭自出中毒藥酒下一分每日一服四日瀉出惡物立瘥但有所苦藥到卽愈忌羊血餘無所忌如收此藥防身以蠟紙裹不令風乾可收三十年不損藥力麒麟竭膏當歸木鱉肉知母五倍子細辛白芷各五錢槐柳枝各十四寸一方用山茨菇紅芽大㦸巴豆各五錢用香油三兩半同前八味入鍋內文武火煎以柳枝不住手攪煎至藥枯黑濾去渣入松香末十兩瀝淸末二兩仍不住手攪如沸溢卽下火攪之再上火一茶頃滴水成珠不軟不硬卽入血竭三錢輕粉麝香各二錢雄黃四錢乳香沒藥各末五錢徐徐而下速攪極勻凝則再上火勿令沸溢傾入水中浸半日後以手搏之漸漸軟和番覆揉扯如金絲之狀再入水浸之如前揉扯春夏頻換水多浸愈妙緊急亦浸兩宿治一切癰疽五發毒瘡生者貼之卽散熟者卽穿逐敗生肌首尾可用一切疔腫結核竝貼患處膁瘡先用虀汁白礬入湯洗淨以牛蒡子葉或金剛藤葉先貼半日取盡惡水然後貼膏刻日可愈一切臀股黃濕痒痛等瘡竝洗拭貼之一切打撲傷損閃剉氣悶等證竝貼患處頭疼貼兩太陽穴赤眼貼眼胞魚尾暴傷風冷嗽貼脊心牙疼刮藥塞牙縫面腫貼面小兒疳痢等疾爲丸菉豆大米飮下二三十丸一切風寒濕痺臂腿疼痛俱貼痛處無不有效神應膏香油一斤入亂髮一團鷄子大於銚中文武火熬至髮枯入杏仁一兩再煎枯黑濾去渣入黃芪七錢半玄參五錢熬一二時久住火候火力稍息入帶子蜂房一兩蛇退五錢以柳木不住手攪慢火熬至枯黑濾去渣入黃丹五兩不住手攪勻滴水成珠不軟不硬磁器收貯隨意攤貼治諸般癰腫癤毒外科神藥人多忽之萬應膏木香川芎牛膝生地細辛白芷秦艽歸尾枳殼獨活防風大楓子羌活黃芩南星萆麻子半夏蒼朮貝母赤芍杏仁白蘝茅香兩頭尖艾葉連翹川烏甘草節肉桂良姜續斷葳靈仙荊芥藁本丁香金銀花丁皮藿香紅花靑風藤烏藥蘇木玄參白鮮皮殭蠶草烏桃仁五加皮山梔牙皂苦參穿山甲五倍子降眞節骨碎補蒼耳頭蟬退蜂房鱉甲全蝎麻黃白芨各一兩大黃二兩蜈蚣卄一條蛇退三條桃柳楡槐桑練楮七樣樹皮各卄一寸用麻油十二斤浸春五夏三秋七冬十日方入銅鍋內文武火煎至藥枯黑濾去渣磁器收貯別用松香一斤溶化入前藥油二兩同熬滴水成珠不軟不硬仍濾入水中番覆揉扯如金色卽成膏矣治一切風氣寒濕手足拘攣骨節酸疼男人痞積女人血瘕及腰疼脇痛諸般疼痛結核轉筋頑癬頑瘡積年不愈腫毒初發楊梅腫硬未破者俱貼患處肚腹疼痛瘧痢俱貼臍上痢白而寒者尤效咳嗽哮喘受寒惡心胸膈脹滿男婦面色痿黃脾胃等證及心疼俱貼前心負重傷力渾身拘痛者貼後心與腰眼諸疝小腸氣等證貼臍下神效千搥膏白松香一斤萆麻仁杏仁各三百粒銅靑三兩乳香沒藥各一兩半輕粉二錢共入石臼內向日下以木杵搥成膏如燥少加香油搥之磁器收貯每用忌火宜於湯內溶化紅絹攤開貼之治諸般癰毒無名惡瘡未成者散已成者拔毒追膿如腹中痞塊及瘧疾貼大椎及身柱穴其效如神
呼膿長肉白蠟琥珀水粉兮白膏紅膏綠膏如練錦
呼膿長肉膏麻油三斤入桃柳槐枝各七寸頭髮一團鷄子大熬焦枯入當歸黃芪黃連各一兩半黃栢黃芩大黃白芷杏仁防風荊芥羌活獨活連翹山梔各一兩赤芍地黃白芨靑風藤金銀花各八錢文武火煎至藥枯黑濾去渣入黃丹半斤黃蠟五兩瀝靑二兩同煎至油滾漸漸加之滴入水中軟硬得所方入乳香沒藥各末五錢血竭輕粉各三錢急手攪勻磁器收貯專治癰疽發背疔癤等毒已破出膿者油紙攤貼如膿多用絹揩淨將此膏於火邊略烘再貼第三次別換一箇貼之貼得將收口量瘡大小貼之白蠟膏當歸生地各一兩用麻油一兩煎藥枯黑濾去渣入白蠟或黃蠟一兩溶化候冷攪勻卽成膏矣治癰疽發背湯火等證去腐生肌止痛補血續筋又與新肉相宜其效如神或加乳香沒藥龍骨血竭兒茶輕粉尤妙琥珀膏歸尾川芎黃芪梢蜂房皂角升麻甘草梢萆麻子木鱉子芍藥白蘝獨活藁本防風梢枸杞子瓜蔞仁蘇木白芷杏仁黃連槐枝各一兩用水五大碗煎至減半去渣其渣再用水五大碗煎至減半去渣與前汁和勻以槐枝不住手攪慢火熬至成膏入香油四斤眞酥二兩羊腎脂油四兩攪勻文武煎至水盡約以紙條燃着不爆爲度方徐徐入黃丹二斤柳枝不住手攪滴水成珠軟硬得所如軟添丹硬再加油再熬方入琥珀木香乳香沒藥雲母雄黃朱砂甘松各末二錢半髮灰二兩枯礬二兩輕粉麝香各末二錢急攪令極勻微煎數沸以磁器收貯厚紙紅絹攤開量瘡大小貼之神效治五發惡瘡疔腫瘰癧遠年冷疳痔漏一切無名腫毒及虎犬蛇傷竝皆治之水粉膏黃丹半斤水粉四兩硏勻用麻油一斤煎至滴水成珠次下乳香沒藥龍骨血竭兒茶輕粉各末二錢攪勻磁器收貯攤紙貼之治癰疽瘰癧生肌斂口止痛如貼艾灸火瘡不須下乳沒等藥便好白膏藥水粉一兩半赤石脂一兩樟腦五錢輕粉二錢半爲末用生猪脂去膜同搗成膏先將生肌散糝上然後貼之神效紅膏藥先以黃蠟一兩溶化次下香油三錢黃丹五錢攪勻再熬成膏磁器收貯貼諸瘡毒及湯火金瘡等傷綠膏藥銅靑萆麻子各一兩松香四兩木鱉子五十箇杏仁五錢巴豆五枚乳香輕粉各二錢爲末搗勻於淨石上用斧搥千餘下成膏收貯水浸旋用治諸般惡瘡腫毒軟癤貼膏藥法如瘡有膿血不淨痂瘢閉礙須用藥水洗淨拭乾候水氣乾却用膏貼貼後有黃水膿血流出用紙揩從側畔出一日一換黃水膿血止兩日三日一換貼至愈凡洗拭換膏必須預備卽貼之新肉惡風故也
籲瘍醫設天官掌制毒有方劊子手菩薩心誤傷何忍
周禮天官掌瘍醫制五毒方爲外科之祖
拾遺
二香散
紫蘇陳皮蒼朮厚朴扁豆甘草各五分香附一錢半香茹一錢生姜木瓜各二片葱白二莖水煎熱服治四時感冒冷濕寒暑嘔惡泄利腹痛瘴氣飮冷當風頭疼身熱傷食不化如外感腫滿倍加車前子木瓜
柴苓湯
卽小柴胡湯合四苓散退熱止瀉
胃苓湯
卽平胃散合四苓散止瀉利水
荊防敗毒散
卽人參敗毒散加荊芥防風牛蒡子薄荷煎服治一切風熱丹毒風疹風搥風腫及大頭病等證如內熱加芩連口渴加天花粉
枳梗二陳湯
卽二陳湯加枳殼桔梗寬胸隔化痰氣治痞滿
芩連二陳湯
卽二陳湯加黃芩黃連善化痰降火
梔子乾姜湯
山梔七枚乾姜一兩水煎溫服得吐卽止治醫以丸藥大下身熱不去微煩蓋丸藥不能除熱但損正氣邪氣承虛留於胸中而未深入則身熱不去而微煩是用山梔苦寒以吐煩乾姜辛熱以益氣
三白姜棗湯
卽三白湯加姜棗煎服治汗下後頭項强發熱無汗心滿痛小便不利
八珍湯
卽八物湯去白朮加砂仁等分姜七片棗三枚水煎服和血氣理脾胃
丁香爛飯丸
丁香三稜莪朮木香各二錢甘草甘松砂仁丁香皮益智仁各六錢香附一兩爲末湯浸蒸餠爲丸菉豆大每卅丸白湯下或細嚼服之亦可治飮食所傷
三稜消積丸
三稜莪朮炒麯各七錢巴豆和皮米炒黑焦去米靑皮陳皮茴香各五錢丁香皮益智仁各三錢爲末醋糊丸每十丸至卄丸溫姜湯下量虛實加減得利卽止治傷生冷硬物不能消化心腹滿悶
導氣枳實丸
茯苓黃芩白朮黃連各三錢澤瀉二錢大黃一兩枳實神麯各五錢爲末湯浸蒸餠丸菉豆大一倍每五十丸至七十丸白湯下治傷濕熱之物不得施化而作痞悶不安
大枳殼丸
莪朮厚朴人參靑皮黑豆枳殼茯苓木香陳皮白朮半夏麥芽神麯三稜各一兩㯽榔大黃各二兩一方有乾生姜五錢爲末姜汁糊丸梧子大每三四十丸姜湯下常服美食治一切酒食傷胸膈閉悶疼痛飮食不消兩脇刺痛嘔逆惡心竝皆治之
三黃枳朮丸
黃芩二兩黃連大黃神麯陳皮白朮各一兩枳實五錢爲末湯浸蒸餅爲丸菉豆大一倍每五十丸白湯下量所傷服之治傷肉食濕麫辛辣味厚之物塡塞悶亂不快
木香枳朮丸
木香枳實各一兩白朮二兩爲末荷葉煨飯搗丸梧子大每五十丸溫水下破滯氣消食
橘半枳朮丸
橘皮半夏枳實各一兩白朮二兩爲末荷葉煨飯搗丸梧子大每五六十丸橘皮煎湯下治飮食傷脾停積痰飮心胸痞悶如食不消加神麯麥芽氣逆加木香白豆蔲胃脘痛加草豆蔲氣升加沈香
南星丸
南星黃芩酒浸香附蒼朮童便浸各二兩川芎酒浸一兩半山梔炒一兩龍膽草酒浸陳皮連翹蘿蔔子靑黛各五錢柴胡三錢爲末神麯糊丸服病眼至春夏便當作鬱治
却痛散
五靈脂蒲黃各五錢當歸肉桂菖蒲木香胡椒各一兩川烏一兩半每四錢入食鹽米醋少許水煎溫服治心氣冷痛不可忍
古玄金散
玄胡索金鈴子各一兩爲末每二錢溫酒或白湯調服治熱厥心痛或發或止或久不愈者
三味玄胡散
玄胡索肉桂各一兩木香二錢爲末每二錢姜湯或酒調服治冷心痛
三味川練散
川練肉山梔各一兩菖蒲二錢爲末每二錢淡姜湯調服治熱厥心痛
海金砂散
海金砂滑石各一兩甘草一分爲末每一錢麥門冬或燈心煎湯下治膏淋
加減八味丸
熟地八兩山茱茰山藥各四兩茯苓牡丹皮澤瀉各三兩五味子肉桂各一兩爲末地黃膏加蜜丸梧子大每七八十丸白湯下治腎水枯涸虛火上炎口乾作渴或舌黃裂或小便頻數或口舌生瘡或兩足發熱或痰氣上湧而後患疽宜預服之
紫沈丸
半夏麯烏梅代赭石砂仁各三錢丁香㯽榔各二錢杏仁白朮木香沈香各一錢陳皮五錢白豆蔲巴霜各半錢爲末醋糊丸黍米大每五十丸淡姜湯下治中焦吐食由食積寒熱相倂
增損五積丸
黃連肝積五錢脾積七錢心肺一兩半厚朴肝心肺五錢脾腎八錢川烏肝肺一錢心腎脾五分乾姜肝心五分肺腎一錢半人參肝脾肺二錢心五分茯苓一錢半巴霜五分爲末蜜丸梧子大初二丸加微溏治積塊不拘臍上下左右通用如肝積加柴胡一兩皂角昆布各二錢半川椒四錢莪朮三錢心積加黃芩三錢肉桂茯神丹參各一錢菖蒲五分肺積加桔梗三稜天門冬靑皮陳皮白豆蔲各一錢紫菀川椒各一錢半脾積加吳茰黃芩砂仁各二錢澤瀉茵陳各一錢川椒五分腎積加玄胡索三錢苦練肉全蝎附子獨活各一錢澤瀉菖蒲各二錢肉桂三分丁香五分秋冬加厚朴一倍減芩連覺熱加黃連覺悶亂加肉桂氣短減厚朴又有虛人不可直攻以蠟遺其藥又且久留磨積其肉積酒積痰積等照依纂積丹例加減
五仁丸
栢子仁桃仁松子杏仁郁李仁各一兩硏膏別用陳皮末一兩入煉蜜爲丸服治血虛大便艱難
五參散
人參玄參丹參沙參苦參各二兩白花蛇一截爲末每二錢空心臨臥酒下治五臟虛風癱瘓惡瘡
鴨頭丸
防己一兩甜葶藶猪苓各五錢爲末鴨頭血爲丸服蓋鴨頭血能利水而凉血故也
撞關飮子
烏藥一錢二分香附一錢砂仁八分三稜白豆蔲甘草各五分丁香沈香各二分水煎或爲末服治脹滿用此衝開關格使氣通而滿自消也
雄朱丹
大黑豆四十九粒約五錢重端午日以冷水浸從早至巳時去皮曬乾硏入信石末一錢再硏勻麫糊爲丸少壯人如梧子大老人黃豆大小兒菉豆大雄黃朱砂爲衣曬乾收貯瘧臨發五更面東井水下一丸
一補一發丹
茯苓一兩半夏陳皮柴胡黃芩蒼朮葛根各七錢常山三錢爲末麫糊丸梧子大每七十丸白湯下治久瘧內傷挾外感間發內必主痰外以汗解如汗多去葛根氣虛加人參白朮熱甚加黃芩黃連寒多加草菓口渴加烏梅
別離散
白朮一兩天雄附子肉桂乾姜茜根各三錢茵芋葉桑寄生各五錢細辛菖蒲各二錢熱者去雄附姜桂加知母黃栢各三錢當歸地黃各五錢爲末空心白湯調服二錢治心風爲病男夢見女女夢見男宜此去邪使不復見故云別離
火輪丸
附子乾姜肉豆蔲各等分爲末米糊爲丸服使脾土運轉如輪五糓易消而大腸傳送有常
金櫻丸
金櫻子一升去穰以酒二升砂鍋內熬膏桑白皮一兩鷄頭實五錢桑螵蛸酥灸一分白龍骨五錢蓮花鬚二分爲末入膏爲丸如梧子大空心溫酒鹽湯下三十丸更入麯糊易丸治遺精或有咳
烏犀丸
巴豆一百單八箇去心膜用沈香水浸過橘皮一兩去白切片將巴豆拌和受曉露七夜文武火炒令黑色揀出巴豆令去油盡蒼朮六錢去麁皮濃煎犀角水浸受太陽七日曬乾微炒遂將橘皮同碾爲末將巴豆和入末內碾勻水浸蒸餠爲丸蘿蔔子大量兒大小加減丸數臨臥生姜湯下治小兒驚疳積聚腹大潮熱揉指咬甲蛔蟲自利頸核腹痛遍身瘡疥小便如泔多汗嗜泥炭或瘧或渴或吐或瀉或百日內瘀血絞刺啼呌脾虛易爲傷犯爲疾發生竝宜服之常服消宿食破滯氣發散癤毒
百倍丸
牛膝補骨脂龜板各一兩肉蓯蓉虎骨各五錢木鱉子乳香沒藥自然銅各二錢爲末蜜丸梧子大空心溫酒鹽湯任下三十丸治腎虛腰腿痛風及折傷補損有百倍之效
潤腎丸
蒼朮一斤用韭菜一斤搗汁拌九蒸九曬又用小茴一斤同蒸一次去茴曬乾熟地黃一斤五味子半斤乾姜冬一兩夏五錢秋七錢虛寒加韭子有火加黃栢各一兩大便燥加黑芝麻四兩爲末棗肉丸梧子大空心米飮下五七十丸治脾腎俱虛善退勞熱蓋脾苦濕以蒼朮燥之腎苦燥以姜棗潤之五味收之是也
草還丹
蒼朮四兩用酒醋米泔鹽水各浸一兩葫蘆芭故紙小茴川烏川練肉各一兩覆盆子二錢木香五錢山藥穿山甲地龍茯苓枸杞子牛膝各三錢爲末酒糊丸梧子大每五十丸空心溫酒鹽湯任下以乾物壓之大壯脾胃進飮食益精髓補腎經固元陽輕腰脚安五臟通九竅明耳目悅顏色烏鬚固齒眞延年之劑也
黃芪丸
黃芪烏藥茴香地龍川椒防風川練肉赤小豆白蒺藜海桐皮葳靈仙陳皮各等分爲末酒糊丸梧子大每三十丸空心溫酒下治腎臟虛風攻注手足頭面麻痺痛痒或生瘡疥膁瘡焮腫
大黃散
大黃川芎各一兩甘草黃芩枳殼各五錢每一錢入紫草少許水煎溫服治麩瘡及斑瘡大便不通
取漏膿法
皮硝三兩苦參一兩半爲末用布四寸長三寸濶縫一袋入藥半袋以砒三分放藥末中間方入全藥裝滿縫袋中兩頭安帶跨馬繫住治內痔久漏取膿最妙惟牛乳外痔不用
枇杷葉丸
枇杷葉蜜灸二斤山藥一斤枸杞子山茱萸各半斤吳茱萸一兩爲末蜜丸梧子大每七八十丸淸米飮下治婦人血崩經事失期或前或後能令有子極效
紅花湯
水蘆花茅香紅花槐花白鷄冠花各等分水煎服忌腥滑發氣之物治男女諸般血病
史國公浸酒方
防風羌活虎脛骨鱉甲晩蠶砂炒油松節白朮各二兩秦艽萆薢當歸杜冲各三兩牛膝一兩蒼耳子四兩枸杞子五兩野茄根蒸熟曬乾八兩各咀細盛布袋中入大壜內入好酒三十五斤封壜口浸十四日滿將壜入水鍋懸煮一時取壜入土內埋三日去火毒每日淸晨午後各服五七鍾大有補益治半身偏枯手足拘攣一切風疾神效衰年染患者亦宜
固本酒
生地黃熟地黃天門冬麥門冬人參白茯苓各四兩如上熱去人參下虛寒加韭子二兩婦人虛寒用核桃連皮爲引久服生子如法浸酒服忌蘿蔔葱蒜治虛勞烏鬚一方去茯苓加牛膝枸杞黃栢木香砂仁
仙酒方
蒼朮二兩枸杞當歸川芎白芍陳皮天麻各一兩晩蠶砂五加皮杜冲枳殼半夏肉桂防己牛膝桔梗木瓜白芷各五錢如法浸酒服之
五積酒
用五積散去麻黃加防己杜冲牛膝風熱合敗毒散同浸渣可爲丸治虛寒筋骨痠疼腰脚無力
外集卷七下
雜病婦人小兒外科總方
氣類
四君子湯
扶胃降火補虛固本氣虛有熱用之性緩不暴不助虛陽故稱君子治男子一切內傷外感及小兒脾胃不調等證若女子氣虛亦宜用之惟血虛者不宜單服耗血一切大病後最宜服之以調脾胃
人參一錢補中益氣白朮二錢扶胃健脾茯苓二錢養心利水氣弱腎無邪水者去之甘産六分和中降火生姜三片有汗去之棗子一枚
水煎不拘時溫服痰加陳皮半夏竹瀝姜汁虛勞有熱合四物湯內傷停飮目眩去參加官桂減甘草吐瀉加藿香黃芪扁豆泄瀉不止加訶子豆蔲陽虛加附子脾胃虛弱加官桂當歸黃芪胃冷加附子丁香砂仁脾困氣短加木香砂仁人參腹脹不思食加白豆蔲枳實砂仁胸膈喘急加枳實半夏枳殼咳嗽加桑白皮五味子杏仁心煩口渴倍參加黃芪心煩不定加辰砂酸棗仁遠志心熱加麥門冬茯苓蓮肉氣痛加玄胡索小茴當歸氣塊加三稜莪朮茴香附子腹痛加乾姜赤芍官桂遍身疼痛加赤芍官桂氣虛成痿加蒼朮黃栢黃芩外感寒熱冬加麻黃桂枝三時加防風羌活風熱邪加荊芥黃芩薄荷潮熱往來加前胡川芎口渴加木瓜乾葛烏梅小便不通加澤瀉木通猪苓大便不通加㯽榔大黃小兒風疾加全蝎白附子細辛疹痘已出未成加升麻乾葛婦人産難加麝香白芷百草霜凡病後調理加陳皮病後虛熱加柴胡當歸升麻餘可類推量病依藥性白般加減由人
又有變方之法如三白湯六君子湯觀音散異功散補中益氣湯及烏藥順氣散木香勻氣散七氣湯凡溫氣快氣行氣散氣降氣破氣消氣補氣淸氣皆自此方而變化之也
六君子湯
治脾臟不和嘔吐少食頭目不淸上燥下寒服熱藥不得者卽四君子湯加陳皮半夏各等分甘草減半姜棗煎服
凡人參養胃湯四獸飮衛生湯托裏淸中湯之類皆自此方而變化之也
血類
四物湯
調益榮衛滋養氣血治衝任月事不調臍腹疼痛崩中漏下將理失宜胎動不安血下不止及産後承虛風寒內搏惡露不下小腹堅痛時發寒熱等證若男子精血虛損發熱亦宜用之
蓋女子以血爲主而氣爲之本氣順則血活氣滯則血死故欲治血當先理氣男子以精爲主而血爲之本血盛則精强血衰則精憊故欲益精當先補血故二方爲男女通用也
白芍
二錢半緩中破血腹痛非此不除心經藥也夏月倍用之
當歸
二錢潤中和血刺痛如刀非此不除腎經藥也冬倍用之
熟地
二錢半滋陰生血臍痛非此不除肺經藥也秋月宜倍用之男子加此
川芎
二錢淸陽和血行血頭痛非此不除肝經藥也春倍用之女人亦倍水煎溫服常服順四時之氣而有對證不愈者失其輔耳風加羗活防風熱加黃芩燥加天門冬寒加桂心陰虛火動加知母黃柏有嗽加二陳湯少許老人性急作勞兩腿痛加桃仁陳皮牛膝生甘草入生姜硏潛行散熱飮三四貼而安貧勞人秋深渾身發熱手足皆疼如煆晝輕夜重倍芎芍加人參五味子如喘手足仍疼加牛膝人參白朮桃仁陳皮甘草㯽榔生姜五十貼而安如性急人味厚常服熱燥之藥左脇紅點痛必有膿在內加桔梗香附生姜煎服十餘貼痛處腫鍼出膿再用數貼調理而安如貧婦性急血如注倦甚加香附側柏四服覺渴單服十餘貼而安如懷孕瘖瘂不能言加硝黃各一錢蜜少許沈冷時時呷之心火下降肺金自淸則能言矣其餘照依藥性類推及婦人門加減
又如犀角地黃湯當歸和血散凡補血溫血生血凉血止血行血破血消積血皆自此方而變化之也
八物湯
治氣血俱虛男婦百證小兒疹痘通用卽四君子湯合四物湯水煎溫服加減同前有痰合二陳湯名八物二陳湯
凡人參養榮湯十全大補湯正氣補虛湯之類皆自此方而變化之也
痰類
二陳湯
痰乃脾胃津液周流運用血氣由之如道路然不可無者濕盛痰多加以外感固滯於中斯爲患耳痰不盛者有感亦輕風寒客之煽以相火則上攻心目而爲暗風痰厥暑濕承之血氣相着附於筋骨而爲腫毒癱瘓怒火迷竅則爲癲狂十病九痰誠哉此方總括一身之痰如要上行加引上藥如要下行加引下藥惟酒痰燥痰不宜
陳皮二錢和脾消痰利氣半夏一錢燥濕豁痰溫中血虛燥證須用姜汁製麯茯苓八分行竅滲濕和中甘草四分健脾瀉火和中生姜三片
水煎溫服如血虛合四物湯氣虛合四君子湯濕痰身重倦怠加蒼朮寒痰氣喘加杏仁麻黃細辛紫蘇風痰加南星殭蠶皂角痰盛加竹瀝姜汁熱痰加黃芩黃連胃脘痰火加石羔痰結吐不出加瓜蔞仁血痰加黃芩麥門冬知母芍藥竹瀝姜汁胸中鬱痰加香附朴硝胸中老痰及虛痰燥痰去半夏加貝母海粉各病照依藥性類推加減由人
又如星香散導痰湯凡一切行痰消尅痰積之藥皆自此方而變化之也
鬱類
越麯丸
凡願欲不遂如寡婦僧道之類名利不遂或先富後貧之類或久病不愈皆宜用之
蒼朮神麯川芎山梔香附
各等分爲末水丸菉豆大溫湯下七十丸蓋氣血痰三者多有兼鬱而鬱有六隨證加減如氣鬱胸脇痛脈浮細合四君子湯血鬱四肢無力能食便紅脈沈合四物湯痰鬱動則喘寸脈沈滑合二陳湯濕鬱周身走痛或關節痛遇陰寒則發脈沈細加白芷茯苓熱鬱小便赤脈沈數加靑黛食鬱曖酸腹飽不能食左寸脈平和右寸脈緊盛加山査鍼砂春諸鬱加防風夏諸鬱加苦參秋冬諸鬱加吳茱
又如六鬱湯流氣飮子四七湯分氣飮之類皆自此方而變化之也
六鬱湯能解諸鬱
陳皮半夏川芎蒼朮各一錢赤茯苓山梔仁各七分香附二錢砂仁甘草各五分生姜三片水煎溫服隨證加減
陰虛生內熱湯
當歸川芎蒼朮陳皮各八分白芍山梔天花粉各六分白朮麥門冬夏月多用沙參各七分玄參五分黃柏三分甘草二分生姜三片
水煎服或以山藥代參朮久服去川芎冬月加破故紙此方與下陰分生陽湯義相發明
陰分生陽湯
白朮七分白芍六分當歸一錢甘草二分蒼朮五分陳皮八分生姜三片棗子一枚
或加參苓或以山藥代參苓水煎服入蜜亦可加肉菓破古紙亦可冬日尤宜用故紙蓋以三焦者乃下焦元氣生發之根蒂也
升陽益胃養榮湯
當歸一錢全用隨參朮能補血白芍八分炒隨白朮大能理脾人參七分山梔仁炒八分甘草五分如食菘菜以蜜代之白朮五分木通五分以漸而減生姜三片棗子二枚粳米一撮
水煎熱服蓋蒼朮山梔大能除鬱因食冷物鬱火於脾胃者故屬脾脾者土也熱伏地中此病多因血虛而得之也又有胃虛過食冷物鬱遏陽氣於脾土之中竝宜服之又肉菓補骨脂二物冬月可服
已上三方古菴所立鬱門曾纂其略今更詳之
通用古方詩括
此等方如文家程式不可不記以爲骨但外感內傷當依各門類加減穿合摘變而通之加者本方外加別藥一二味減者本方內減去一二味穿者如四君子湯穿四物湯二陳湯二三方穿而爲一或有去取合者如四君子湯合四物湯更無去取摘者如用四君子湯有痰摘二陳湯中陳皮半夏血虛摘四物湯中當歸或地黃二味血虛頭痛摘川芎一味血虛腹痛摘芍藥一味千方萬方丸藥皆然知此則處方有骨正東垣所謂善用方者不執方而未甞不本於方也凡詩括內方無等分者悉見各門總方及用藥賦
傷寒
麻黃湯中用桂枝杏仁甘草四般兒發熱惡寒身體痛須知一服汗淋漓見三卷百八葉
桂枝湯內藥三般芍藥甘草一處攢若把二方相合服方名各半治傷寒見三卷百十葉
九味羌活湯防風黃芩白芷與川芎蒼朮生地細辛草煎法還用姜棗葱見三卷百十二葉
大羌活湯卽九味己獨知連朮相助一十四般白水煎兩感風寒須此治見三卷七三葉
香蘇散卽君香蘇甘草陳皮各半咀無汗麻黃宜量入腦痛芎芷不可無見三卷八二葉
升麻葛根湯四味攢上芍藥甘草是傷寒發熱與頭疼汗出惡寒風熱治見三卷百十二葉
十神湯內紫蘇多甘草陳皮香附顆乾葛升麻竝芍藥川芎白芷麻黃和見三卷八二葉
古蒼荊散藥相等甘草減半性不猛未發熱時宜急煎感冒風寒濕可省
又名冲和散蒼朮荊芥各等分甘草減半水煎溫服治感冒寒濕身體沈重肢節痠疼項背拘急鼻塞聲重氣壅上盛咽渴不利等證
消風百解散荊芥芷陳皮麻黃蒼朮比甘草攢成姜葱煎頭疼發熱咳嗽使
荊芥蒼朮白芷陳皮麻黃各八分甘草四分姜䓤煎服治四時傷寒頭疼發熱鼻塞聲重如咳嗽加烏梅
參蘇飮內用陳皮桔梗前胡半夏宜乾葛茯苓同甘草木香枳殼總堪題見三卷八二葉
大靑龍湯桂麻黃甘草杏仁石羔藏生姜棗子煎熱服惡寒無汗用爲良見三卷七三葉
小靑龍湯治喘嗽姜桂麻黃細辛湊半夏五味芍藥甘心胸水氣自然透見三卷七八葉
白虎湯中用石羔甘草知母本方抄人參亦有加之用熱渴虛煩用米熬見三卷百十九葉
竹葉石羔湯用參門冬半夏更加臨甘草生姜兼用米虛寒自利熱家尋見三卷八十葉
黃連解毒湯四味黃柏黃芩梔子是退黃解熱又除煩吐血便紅皆可治見三卷九二葉
人參敗毒散桔梗甘草川芎茯苓等枳殼前胡羌獨活柴胡十味性凉冷見三卷八二葉
瓜蒂散中赤小豆二味勻平有傳授豆豉一合水同煎吐去膈痰須此救見三卷百十三葉
小柴胡湯只五般半夏人參一處攅更有黃芩與甘草加減由人效百端見三卷百十七葉
大柴胡湯用大黃半夏枳殼此爲良更有黃芩赤芍藥姜棗煎來利大腸見三卷百十八葉
來-語助詞役割別意利-瀉下
小承氣湯枳朴黃結胸譫語煎之甞三化湯只加𦍑活中風竅閉效非常見三卷百十五葉
三化湯卽本方加羌活等分水煎服利中風九竅俱閉脣緩舌强
大承氣湯用朴硝大黃等分不須饒厚朴倍加竝枳殼通腸利便有功勞見三卷百十四葉
桃仁承氣五般奇甘草硝黃竝桂枝血證發黃竝血竭熱泄亂語總相宜見三卷八一葉
四逆湯中姜一兩生附減半去皮尖二兩甘草水煎服厥而下利用之痊見三卷百二十一葉
理中湯用甘草姜白朮人參是泛常若是內中加附子更名附子理中湯見三卷百二十葉
小建中湯芍藥三生姜附子一分參更有桂枝一兩半膠飴大棗治虛寒見三卷百二十一葉
玄武湯中芍藥魁茯苓白朮甘草煨附子炮來加減用生姜五片陽可回見三卷百二十一葉
灸甘草湯參阿膠麥門生姜大棗饒生地黃麻子仁桂入些酒煮治虛勞見三卷百二十二葉
內傷
補中益氣黃芪參甘草白朮當歸身柴胡升麻陳皮伴形勞虛損喘皆倂見三卷百三十七葉
升陽益胃參朮芪黃連半茯草陳皮澤瀉防風𦍑獨活柴胡白芍也堪題見三卷百三十九葉
益胃升陽當歸身參朮芩芪麯炒陳甘草升麻柴胡使秋間服者去黃芩見三卷百四十二葉
調中益氣橘升麻甘草柴胡蒼朮加黃芪木香參八味從前選用也堪誇見三卷百四十葉
升陽補氣湯升麻澤瀉防風白芍誇厚朴柴胡𦍑獨活甘草地黃生用佳
升麻澤瀉防風白芍羌活獨活甘草各五分厚朴一分柴胡一錢二分生地七分半姜棗煎服治飮食不時飢飽勞役胃氣不足脾氣下溜氣短無力不能寒熱早飯後昏悶怠惰四肢不收懶於動作五心煩熱如腹脹及腹窄狹加厚朴腹中硬加砂仁
雙和散桂甘草芍黃芪參歸熟地黃姜棗煎來補氣血虛勞少食也堪嘗見三卷百四一葉
升陽散火湯升麻葛根柴胡防風加灸草人參𦍑獨活生甘芍藥總堪誇見三卷百四一葉
雜病
風
通關細辛皂角等入鼻須看有嚏否去辛加半或加礬方名急救稀涎散
通關散細辛皂角等分爲末吹入鼻內治中風不省牙關緊急用此有嚏可治無嚏者死
稀涎散皂角半夏明礬各等分爲末每二錢白湯調服卽吐治中風肢散涎潮膈塞氣閉不通
烏藥順氣散陳皮姜枳殼殭蠶芎芷詳甘草麻黃桔梗入中風先服最爲良
烏藥陳皮各一錢乾姜二分半枳殼殭蠶川芎白芷桔梗甘草各五分麻黃一錢半姜棗煎溫服治男婦一切風氣攻注肢節疼麻癱瘓言語蹇澁先服此疎氣道然後進以風藥氣升爲逆降下爲順順氣者正所謂降氣也如陰積浮腫合五積散麻痺痛極合三五七散二三年不能行者合獨活寄生湯日夜疼痛合左經湯
袪風通氣散烏藥君芎芷甘梗橘朮臣麻殼人參爲佐使姜棗煎來任屈伸
烏藥一錢半川芎白芷甘草桔梗陳皮白朮各一錢麻黃枳殼人參各五分姜棗煎服或爲末每二錢紫蘇木瓜煎湯調服搔痒加薄荷少許治男婦氣虛內風攻注或外風中襲頭目昏痛鼻塞口喎語澁甚則身如板片攣拳屈伸不便肩背刺痛胸脇膨脹脚膝軟弱痰多咳嗽嘔吐惡心吐瀉不食胎前産後一切虛風等證
星香散內炮南星更有木香生用靈若加川烏與附子方名改換號三生
星香散南星四錢木香五分姜十片水煎熱服治中風痰盛服熱藥不得者
三生飮南星二錢川烏附子各一錢木香五分姜十片水煎溫服治中風昏迷痰涎壅倂口眼喎斜半身不遂脈沈無熱者可服去川烏名星附湯
資壽解語湯附子風天麻酸棗桂羊充甘草𦍑活次第入竹瀝多湊立奇功
附子防風天麻酸棗仁各二分官桂羚羊角各七分半甘草羌活各五分水煎入竹瀝調服治風中心脾舌强不語半身不遂
小續命湯防己桂杏仁黃芩芍藥配甘草參芎與麻黃附子防風一同例
防己肉桂杏仁黃芩芍藥甘草人參川芎麻黃各一錢附子五分防風一錢半姜棗煎服治卒暴中風不省人事漸覺半身不遂口眼喎斜手足顫掉語言蹇澁肢體麻痺精神昏亂頭目眩暈痰壅筋攣骨節煩疼又治脚氣緩弱及久病風人每遇天色陰晦節候變更宜預服之以防瘖瘂如有六經見證加減照依傷寒無汗惡寒合麻黃湯有汗惡風合桂枝湯身熱無汗合白虎湯有汗合葛根湯身凉無汗合古姜附湯有汗合古桂附湯無此四證少陰厥陰肢節攣痛麻木用本方八錢加羌活四兩連翹六兩爲丸服亦好交濟湯卽本方合排風湯加㯽榔
排風湯朮桂苓芎杏芍甘麻與防風獨活當歸白鮮佐稀涎治搐最多功
白朮肉桂川芎杏仁芍藥甘草防風當歸各五分茯苓麻黃獨活各七分半白鮮皮二分半姜煎溫服治男婦中風及風虛冷濕邪氣入於五臟令人狂言妄語精神錯亂以至手足不仁痰涎壅盛此湯安心定志聰耳明目大理榮血去肝邪服有微汗不妨
大秦艽湯𦍑獨活芎芷甘辛兩地黃歸芍芩苓防白朮石羔十六味平良
秦艽石羔各一錢半羌活獨活川芎白芷甘草生地熟地當歸白芍黃芩茯苓防風白朮各一錢細辛二分半水煎溫服治中風內外無證知爲血弱不能榮筋手足不能運動舌强不能言宜養血而筋自榮如天陰雨加生姜心下痞加枳實
𦍑活愈風湯草參芪防風蔓細枳艽皮麻菊薄荷枸獨芷芎歸杜仲柴前知生熟地黃半朴桂芩苓芍朮己羔依
羌活甘草人參黃芪防風蔓荊子細辛枳殼秦艽地骨皮麻黃甘菊花薄荷枸杞子獨活白芷川芎當歸杜仲柴胡前胡知母熟地半夏厚朴防己各五分生地石羔蒼朮各一錢肉桂二分半芍藥黃芩茯苓各七分半水煎遇天陰生姜三片煎空心溫服治肝腎虛筋骨弱語言難精神昏聵及風濕體重或瘦而一肢偏枯或肥而半身不遂或恐而健忘喜而多思皆精不足也宜此安神養心調陰陽不問男婦小兒風癎急慢驚風神效
萬寶回春湯甚奇甘麻芩己杏仁依生地熟地芎歸芍黑附香附沈半皮茯神參朮防風桂烏藥川烏姜黃芪見六卷第二葉
防風通聖將軍芍薄荷芎歸草朴硝梔翹芩梗竝白朮麻黃荊芥滑石羔見三卷七五葉
頭痛
川芎茶調散薄荷白芷防風甘草和更有細辛𦍑活等荊芥同煎用者多
川芎荊芥各四兩薄荷白芷甘草羌活各二兩防風一兩半細辛一兩爲末每二錢茶淸調服治諸風上攻頭目昏重偏正頭疼鼻塞聲重
消風散用荊芥參甘草陳皮白茯苓殭蠶芎藭防風藿蟬退厚朴𦍑活停
荊芥甘草各二兩人參茯苓殭蠶川芎防風藿香蟬退羌活各一兩陳皮厚朴各五錢爲末每二錢感風頭痛鼻流淸涕荊芥煎湯下瘡癬溫酒下治諸風上攻頭目昏眩項背拘急鼻塞聲重耳鳴及皮膚頑麻疹痒婦人血風頭皮腫痒又治眼胞皮肉有似膠凝腫如桃李時出熱淚及偏風牽引兩臉赤爛經年不安風眼要藥也
三五七散山茱茰姜附細辛防茯咀每服二錢溫酒下風寒入腦致陽虛
附子細辛各三兩山茱茰炮乾姜各五兩防風茯苓各七兩一方無茯苓有山藥五兩爲末每二錢酒調服治陽虛風寒入腦頭痛目眩運轉耳內蟬鳴一切風寒濕痺脚氣緩弱及八風五痺肢體不仁等證
山茱茰散甘菊花人參山藥茯神遮小芎六味各五錢治眩暈轉實堪誇
山茱萸一兩甘菊人參山藥茯神小芎各五錢爲末每二錢茶淸或酒調服治風眩頭暈有效
𦍑吳湯麻藁升芪黃柏芩連與芎歸細蔓紅花蒼朮半頭頂項痛卽時移
黃芩黃柏各二錢蒼朮一錢羌活麻黃吳萸四分藁本升麻黃芪各二分當歸川芎蔓荊子細辛黃連半夏紅花各一分水煎溫服治厥陰頭頂項痛或痰涎厥冷脈浮而緩
面
升麻胃風葛芷蒼柴藁蔓歸草蔲𦍑甘柏麻黃姜棗煮能消面腫與牙眶見六卷第五葉
眼
明目流氣飮大黃芎辛牛蒡菊花防芥蔓蒺玄甘木賊決明梔子與芩蒼
大黃川芎細辛牛蒡子甘菊防風白蒺藜荊芥蔓荊子玄參甘草木賊黃芩山梔各一兩草決明一兩半蒼朮二兩爲末每二錢臨臥冷酒調服治肝經不足風熱上攻視物不明常見黑花當風多淚隱澁難開或生翳障婦人血風時行暴赤一切眼疾竝宜服之
洗心散用麻大黃白朮當歸芍藥凉荊芥穗同甘草等姜薄加上水煎湯
麻黃大黃當歸芍藥荊芥甘草各八分白朮一分半生姜薄荷各少許水煎服治風痰壅滯心經積熱口苦脣燥二便秘澁眼睛腫痛多淚羞明竝皆治之
洗肝散用薄荷葉當歸𦍑活山梔仁大黃防風甘草等川芎治眼效如神
各等分爲末每二錢熱水調服治風毒上攻暴赤腫痛隱澁眵淚等證
川芎石羔散歸朮芩梔大黃寒水石滑菊荊參草梗砂防翹薄荷葉煎熟
川芎芍藥當歸山梔黃芩大黃菊花荊芥人參白朮各五分滑石四錢寒水石桔梗各二錢甘草三錢石羔防風連翹薄荷各一錢砂仁二分半水煎溫服忌薑醋發熱物治風熱上攻頭目昏眩痛悶風痰喘嗽鼻塞口瘡煩渴淋閉眼生翳膜此藥淸神爽志宣通氣血又治中風偏枯解中外諸邪調理諸病勞復傳染
還睛散用白蒺藜草決木賊與山梔防甘蟬退靑箱子爲末門冬湯下之
蒺藜甘草木賊防風山梔各五錢草決明一兩靑箱子蟬退各二錢半爲末每二錢麥門冬煎湯下治肝肺一切風熱醫膜及腎風熱或睛忽痛如鍼刺或小兒疳眼初起澁痛久則生瘡翳腫淚出難開一切肝風及瀉痢後虛熱上衝不可點者竝宜服之爲眼科通用之藥
蟬花散卽還睛散加上荊芥草龍膽蔓蜜芎菊各均平茶淸調下昏翳展
白蒺藜甘草木賊防風山梔草決明靑箱子蟬退川芎荊芥蔓荊子蜜蒙花菊花草龍膽各等分一方無靑箱龍膽有糓精草羌活黃芩等分爲末每二錢茶淸或荊芥煎湯調服治肝經蘊熱毒氣上攻眼目赤腫昏翳多淚羞明一切風毒竝宜
四物龍膽湯地黃川芎芍藥當歸良防風防己草龍膽眼疼食後水煎甞
當歸川芎赤芍生地各一錢防風六分草龍膽防己各四分水煎溫服治目赤暴發雲翳疼痛不可忍
補陽湯八物除川芎黃芪𦍑獨活防風澤瀉陳柴知母桂空心煎服效非常見六卷第十葉
牙齒
犀角升麻湯白芷防風川芎白附子甘草𦍑活與黃芩風熱牙疼皆可使
犀角七分半升麻防風羌活川芎白芷黃芩白附子各五分甘草一分半水煎漱服治胃經風毒氣血凝滯麻痺不仁鼻額間痛脣口頰車髮際連牙腫痛口不能開雖言語飮食亦妨礙左額頰上如糊綳急手觸之則痛
獨活散內用川芎𦍑活荊防薄荷成生地黃兼細辛使煎來漱嚥治牙齦
獨活川芎羌活防風各五分荊芥薄荷生地細辛各二分水煎漱服治風毒攻注牙齦腫痛
甘露飮兩地山茵陳天麥枇杷枳殼芩石甘等分煎之用男婦咽牙客熱靈
生地黃熟地黃茵陳天門冬麥門冬枇杷葉枳殼黃芩石斛甘草各等分水煎服治胃中客熱咽膈乾燥牙宣齦腫或身黃如疸等證用之如神
痛風
通氣防風湯𦍑獨君藁本荊芎甘五分鬱加升柴寒蒼柏太陽脊强痛堪均
防風羌活獨活各一錢藁本蔓荊子川芎甘草各五分水煎溫服治手足太陽經氣鬱不通肩背痛不可回顧脊痛項强腰似折項似拔如身重腰沈沈然者經中有寒濕也加酒浸防己輕加附子重加川烏各一錢有鬱加升麻柴胡有濕熱加蒼朮黃柏各五分
活絡湯用𦍑獨活芎歸白朮甘草嚼姜煎一盞不拘時風濕臂痛勝諸藥
羌活獨活川芎當歸白朮甘草各一錢半姜煎溫服治風濕臂痛諸藥不效者
舒經湯中姜黃最歸草桐朮共切碎赤芍𦍑活又少些沈香磨服治諸痛
姜黃五錢當歸甘草海桐皮白朮各二錢半赤芍羌活各一錢二分半分二貼姜煎入沈香少許腰已上痛食後腰已下痛食前服治氣血凝滯經絡以致臂痛不擧及諸痛風鍼灸不效者
痺風
五痺湯中𦍑白朮姜黃防己二錢足甘草一錢姜同煎筋緩皮頑堪再續
羌活白朮姜黃防己各二錢甘草一錢一方有柴胡姜煎熱服治風寒濕氣客留肌體手足緩弱頑麻不仁
三痺湯卽寄生湯黃芪續斷湊成方一切風痺拘攣疾煎服爲丸任意甞
杜仲牛膝細辛人參茯苓桂心白芍甘草防風當歸川芎黃芪續斷各一錢獨活秦艽生地各五分姜棗煎熱服治血氣澁滯手足拘攣風痺等疾
麻木
黃芪湯治渾身麻蔓草橘參芍藥遐臨臥水煎還滾服大熱三分黃柏加
黃芪人參芍藥各一錢蔓荊子四分橘皮甘草各六分水煎熱服治頭面手足跗背腿脚或遍身麻木不仁及兩目羞明隱澁睛痛
補氣湯黃芪白芍甘草澤瀉陳皮搏水煎能治皮膚麻兼醫眼目多昏錯
白芍陳皮各一錢半黃芪甘草各一錢澤瀉五分水煎溫服治肝氣不行皮膚間麻木兼治兩目縮小羞明畏日視物無力
寒
五積白芷陳皮朴桔梗枳殼川芎芍甘草蒼朮茯苓歸半夏桂姜麻黃著熟料去麻加土烏藥除芷桂外醋炒略
五積散】白芷川芎芍藥甘草茯苓當歸肉桂各三分陳皮麻黃各六分厚朴乾姜各四分桔梗一分半枳殼五分半夏二分蒼朮七分半姜葱煎服冒寒用煨姜如腹痛或挾氣加吳茰調經入艾醋體薄有汗去蒼朮麻黃氣虛去枳梗加參朮若産後餘血流入遍身肢節腰脚疼痛去麻黃加人參木瓜桃仁小茴姜煎此方大治感冒寒邪頭疼身痛項强拘急惡寒嘔吐腹痛及傷寒發熱頭疼惡風內傷生冷外感風寒幷寒濕客于經絡腰脚痠疼及婦人經脈不調及腹痛帶下等證【熟料五積散卽本方除白芷肉桂二味外餘十三味用慢火炒令色變攤冷入桂芷和勻産後寒熱去麻黃用烏藥一錢俱用淡醋炒過尋常冬月感寒無汗量用麻黃同諸藥乾炒半身不遂或復麻痺及卒中風加麝少許四肢逆冷嘔吐加附子二分久虛脾瀉每用略炒過加陳米一撮烏梅一箇乳癰初作加牛膝生地各三分産後及尋常血氣痛加木香玄胡索各五分
藿香正氣用紫蘇大腹陳皮桔梗咀甘草茯苓半夏麯厚朴白芷棗姜扶見三卷七四葉
又不換金正氣散蒼陳朴半藿甘六傷濕須加白茯苓汗多去蒼換白朮見三卷七四葉
神朮散用五兩蒼芎芷細辛藁本𦍑甘草六件各一兩風寒泄痢總相當
蒼朮五兩川芎白芷細辛藁本羌活甘草各一兩每三錢姜葱煎溫服傷風鼻塞爲末葱白茶淸調下治四時感冒風寒及中霧露頭疼項强寒熱身痛鼻塞聲重咳嗽時行飱泄下痢皆效
咳嗽
金沸草散麻甘芍荊芥前胡半夏姜肺受風寒頭目痛咳嗽聲粘時疫方見三卷八八葉
蘇沈九寶飮薄荷陳麻桂桑蘇與杏仁大腹皮同甘草入諸般咳嗽效如神
薄荷陳皮麻黃官桂桑白皮紫蘇杏仁大腹皮甘草各等分生姜烏梅煎服治諸般咳嗽哮吼夜不得臥
發明半夏溫肺湯細辛桂心旋覆花甘草陳皮參桔梗芍藥茯苓赤者佳
半夏細辛桂心旋覆花甘草陳皮人參桔梗芍藥各五錢赤茯苓三分每四錢姜煎溫服治虛寒咳嗽及中脘痰水冷氣心下汪洋嘈雜多唾淸水脇脹不食脈沈弦細遲此胃虛冷所致也
人參淸肺飮烏梅桑地骨皮知母培阿杏桔梗甘罌粟加蜜澄淸得效來
人參烏梅桑白皮地骨皮知母阿膠桔梗甘草罌粟殼杏仁等分棗煎入蜜一匙澄淸溫服治肺胃虛寒咳嗽喘急幷久勞嗽唾血腥臭
洗肺散半夏黃芩天麥門冬與杏仁甘草五味姜煎服咳嗽痰盛用最靈
半夏三分黃芩二分半天門冬麥門冬五味子甘草各五分杏仁一分姜煎溫服治咳嗽痰盛肺氣不利
貝母散中桑白皮欵冬花與杏仁知五味甘草姜煎熟火嗽日久服無時
貝母桑白皮五味子甘草各五分知母二分半欵冬花二錢杏仁三錢姜煎溫服治咳嗽多日不愈火嗽亦宜
欵冬花散知母先桑葉麻黃阿膠粘杏仁貝母竝半夏甘草㕮咀入姜煎
欵冬花杏仁阿膠麻黃半夏各五分桑葉知母貝母甘草各一錢姜煎溫服治肺感風寒咳嗽咽痛鼻塞流涕
霍亂
木瓜湯用吳茱茰茴香甘草蘇鹽扶再硏生蒜塗心脚不慮昏危入腹兪
木瓜吳茰各二錢茴香二分半甘草二分生姜紫蘇各少許水煎入鹽一撮溫服治霍亂吐瀉轉筋擾悶
心痛
手拈散用玄胡索沒藥甘草五靈脂等分爲末每服三錢溫酒下心脾氣痛總能醫
一方只用玄胡索五靈脂等分先將靈脂焙乾後同玄胡索將水炆熟去渣入酒醋少許刺服
鷄舌香散有良姜赤芍肉桂香附良天台烏藥同甘草入鹽些少點煎湯
良姜赤芍肉桂香附烏藥各四錢甘草五分爲末每二錢鹽湯點服治男婦臟腑虛弱陰陽不和中脘氣滯停積痰飮胸膈脹滿心脾引痛
蟠葱散用玄胡索桂姜蒼朮甘砂搏稜莪靑㯽白茯丁葱煎熱服見懽藥
玄胡索肉桂乾姜各一分蒼朮甘草各四分砂仁㯽榔丁皮各二分三稜莪朮靑皮白茯苓各三分連鬚葱一根水煎熱服治男婦脾胃虛冷氣滯不行攻刺心腹痛連胸脇膀胱小腸腎氣及婦人血氣刺痛竝皆治之
暑
香茹散內藥三般厚朴相參扁豆攅加上黃連爲絶妙和中袪暑最能安
香茹一錢半厚朴扁豆黃連各七分四味俱用姜汁拌和炒香水煎入酒少許必沈冷服乃效治伏暑引飮或吐或瀉姜能袪暑和中惟氣實者宜用
茹藿湯卽香茹散合藿香正氣散香葛湯卽香茹散合升麻葛根湯十味香茹散卽香茹散合四君子湯加黃芪木瓜等分爲末熱湯冷水任調下消暑氣和脾胃
桂苓甘露飮卽五苓加上寒水滑石羔甘草爲末姜湯下濕熱霍亂見功高
茯苓澤瀉各一兩白朮猪苓肉桂各五錢甘草石羔寒水石各二兩滑石四兩爲末每三錢溫湯新汲水任下姜湯尤良治傷寒中暑冒風飮食中外一切所傷濕熱內甚口乾煩渴飮冷霍亂轉筋腹滿痛悶及小兒吐瀉驚風一方去猪苓加人參藿香葛根木香
六和湯半夏縮砂仁杏仁參草扁豆停木瓜赤茯藿香葉香茹厚朴治瀉頻
半夏砂仁杏仁人參甘草各二分扁豆木瓜赤茯苓藿香各四分香茹厚朴各八分姜棗煎溫服治暑傷心脾霍亂轉筋嘔瀉寒熱痰嗽痞喘頭目昏痛肢體浮腫便澁冒暑背寒伏熱厥冷瘧痢中酒煩渴畏食又暑毒客上焦胸膈痞塞上氣喘急湯藥入口卽吐加麝少許神效如日間冒暑夜感風露加川芎羌活婦人胎前産後亦宜
淸暑益氣草參芪麥冬五味靑陳皮澤瀉升麻蒼白朮神麯葛柏與當歸見三卷百卅八葉
瘧
淸脾飮裏有柴胡半夏黃芩草菓咀白朮茯苓加厚朴靑皮甘草棗姜扶
柴胡半夏黃芩草菓白朮茯苓厚朴靑皮各等分甘草減半姜棗煎服治因食傷脾停滯痰飮發瘧熱多寒少或但熱不寒膈滿能食口苦舌乾心煩而渴此方乃小柴平胃二陳合而加減一方倍茯苓至五錢加常山二錢姜煎露服五更截瘧令人不吐爲妙
人參養胃朮苓甘陳半朴菓藿梅堪能醫外感停痰食寒瘧尤當早服含
寒多加桂附有熱加柴胡黃芩見三卷八二葉
芎歸鱉甲散茯苓芍藥半夏橘紅靑熱加柴胡寒草菓烏梅姜棗畏勞形
鱉甲一錢川芎當歸茯苓芍藥半夏陳皮靑皮各五分烏梅一箇姜棗煎服治勞瘧寒熱如熱多加柴胡寒多加草菓
對金飮子先厚朴蒼朮甘草陳皮撮加上草菓又爲良姜棗煎來調治瘧
厚朴蒼朮甘草陳皮草菓各等分姜棗煎服治寒熱瘧疾愈後調理脾胃尤好
痢
導滯湯歸芩連桂大黃㯽木甘草次赤加甘草白加姜胃弱去黃加朮制見六卷三十葉地黃湯芍朮柏楡枳滑加之因痛墜
生地芍藥白朮黃柏各一錢地楡五分水煎溫服治血痢疼痛如腹痛加枳殼厚朴後重加滑石初起用導滯湯稍久用地黃湯
眞人養臟湯粟殼參訶子當歸肉蔲眞白朮木香竝芍藥乾姜肉桂不須尋
罌粟殼一錢八分人參當歸白朮各三分訶子六分肉豆蔲二分半木香七分芍藥八分乾姜肉桂各四分一方有甘草九分水煎服治大人小兒冷熱不調下痢赤白或膿血如魚腦裏急後重臍腹㽲痛及脫肛下墜酒毒便紅等證皆宜惟臟寒者加附子
濕
滲濕湯中白朮先丁香蒼朮茯苓兼甘草陳皮有等分乾姜加上濕皆痊
白朮二錢蒼朮二錢茯苓甘草乾姜各五分丁香陳皮各二分半姜棗煎服治寒濕所傷身體重著如坐水中小便澁大便溏
除濕湯中用藿香陳皮厚朴朮名蒼白朮茯苓竝半夏入些甘草在中央
藿香蒼朮厚朴半夏各八分陳皮白朮茯苓各四分甘草二分姜棗煎服治寒濕所傷身體重著腰脚痠疼大便溏泄小便澁或利
五苓散內用猪苓白朮茯苓澤瀉停肉桂用之多與少白水煎來止渴行見三卷五十六葉四苓散卽本方去肉桂茹苓湯卽香如茹散合五苓散藿苓湯卽藿香正氣散合五苓散
痞滿
木香化滯湯當歸梢枳實陳皮半夏遙柴朮紅花草豆蔲甘草生姜腹內消
半夏一錢柴胡蒼朮各四分草豆蔲五分木香陳皮各三分歸尾一分枳實二分紅花甘草各半分姜煎溫服治因憂氣食濕麫結於中脘腹皮底徹痛心下痞滿不思飮食常常痞氣
泄瀉
衛生湯卽六君子加上山藥薏苡仁澤瀉黃連各等分虛痰火瀉效如神見六卷三五葉
黃疸
茵陳蒿湯只一味濃煎退疸去身黃梔子柏皮兼可用五苓加上又爲良見三卷七九葉
一淸飮子赤茯苓川芎甘草柴桑皮生姜棗子煎來服黃疸發熱用之靈
茯苓二錢柴胡三錢川芎桑白皮各一錢甘草五分姜棗煎服治黃疸發熱及諸熱通用
水腫
五皮散方亦甚奇大腹桑根固用皮茯苓姜橘俱等分能救渾身沒指危
大腹皮桑白皮茯苓皮生姜皮橘皮各等分水煎溫服忌生冷油膩堅硬之物治風濕凝滯脾經面目虛浮四肢腫滿心腹膨脹上氣喘急一方去桑橘皮換地骨皮五加皮治姙娠子氣
赤小豆湯木猪苓桑皮防己連翹仁漆瀉當歸商陸芍熱甚加犀角又神
猪苓桑白皮防己連翹澤漆澤瀉當歸商陸赤芍赤小豆等分姜煎治血氣俱熱遂生瘡疥變爲腫滿或生煩渴
三和湯中君紫蘇橘朴檳榔甘草扶白朮金砂木通等姜煎行腫可通渠
紫蘇橘皮厚朴㯽榔甘草白朮海金砂木通各等分姜煎溫服治水腫如脾弱者倍白朮入姜汁氣虛加人參血虛加牛膝當歸身
鼓脹
平肝飮子用防歸枳梗川芎木桂枝揀參橘芍㯽甘草腹脇妨暈嘔脹醫
防風枳殼桔梗桂枝赤芍各五分當歸川芎木香人參橘皮甘草㯽榔各二分半姜煎治喜怒不節肝氣不平邪承脾胃心胸腹脇脹滿頭暈嘔逆脈來浮弦
分氣紫蘇飮陳皮大腹桑根白共推甘桔菓苓五味子喘氣脾虛病可移
紫蘇一錢六分大腹皮桑白皮甘草桔梗草菓茯苓五味子各二分姜煎入鹽少許溫服治男婦脾胃不和胸膈噎塞腹脇疼痛氣促喘急心下脹悶飮食不思嘔逆不止
大正氣散藿香葉㯽榔朮半乾葛疊枳殼橘紅朴桂甘風寒濕氣脹須涉
白朮一錢半藿香檳榔半夏乾葛枳殼橘皮厚朴桂枝甘草各五分姜棗煎服治脾胃怯弱爲風寒暑濕氣所傷心腹脹滿有妨飮食
人參芎歸湯木香蓬朮台烏甘草將砂桂五靈脂半夏入些蘇葉棗生姜
當歸五分木香蓬朮烏藥砂仁七分人參甘草官桂五靈脂各四分川芎半夏各一錢紫蘇姜棗煎服治咽燥漱水迷妄驚恐痛悶喘急虛汗厥逆小便多大便黑肚腹膨脹名曰血脹證
赤白濁
萆薢分淸飮菖蒲茯苓甘草天台烏益智仁等鹽煎服通心氣止精濁餘
萆薢石菖蒲茯苓甘草烏藥益智各等分入鹽一捻煎服如精滑別以綿裹龍骨同煎治眞元不足下焦虛寒小便白濁頻數無度
腰痛
人參順氣散芎甘梗朮芷陳皮枳殼等麻黃烏藥與白姜一切風寒腰痛省見六卷四三葉
獨活湯中有大黃桂澤羌翹桃仁防黃連歸柏己甘草勞役腰痛免成傷見六卷四三葉
蒼朮復煎散紅花黃柏柴胡川升麻藁本澤瀉羌白朮腦項背膝腰痛佳
蒼朮四兩紅花少許黃柏三錢柴胡升麻藁本澤瀉羌活白朮各五分先用水二碗煮蒼朮至二鍾去渣入餘藥煎服治寒濕相合腦痛惡寒煩悶脈沈洪項背脊骨髀眼膝腰疼痛忌油麫
疝氣
補腎湯卽四君子加芪附沈羌木瓜甘草紫蘇川芎少寒疝泄瀉用之佳
人參白朮茯苓黃芪附子各一錢沈香四分羌活五分木瓜一錢半紫蘇三分川芎甘草各二分姜煎溫服治寒入小腹疼痛泄瀉胸滿痞塞
白葱散卽四物湯枳朴莪稜茯桂姜參練麯櫱靑茴木葱鹽煎治冷膀胱
川芎當歸生地芍藥枳殼厚朴莪朮三稜茯苓官桂乾姜人參川練肉神麯麥芽靑皮茴香木香各等分葱白食鹽煎服如大便利入訶子大便秘去鹽入大黃治一切冷氣入膀胱疝痛大治胎前産後腹痛胎動不安或血刺痛兼血臟宿冷百節倦痛肌體怯弱勞傷帶癖
聚香飮子乳沈丁木檀藿香葉共成胡索姜黃烏梗桂甘草姜煎疝氣寧
乳香沈香丁香木香檀香藿香各五分玄胡索姜黃川烏桔梗桂心甘草各二分半姜棗煎服治七情所傷遂成七疝心脇引痛不可俛仰
烏附通氣湯四苓散加歸芍橘香査草不問疝氣久與新風寒暑濕氣皆掃
白朮七分茯苓澤瀉各五分猪苓甘草木香各三分烏藥香附當歸芍藥山査橘皮各一錢水煎溫服治新久疝氣風寒暑濕七情皆效痛甚加㯽榔玄胡索脈沈細惡寒加吳茰
脚氣
㯽蘇散內香蘇多甘陳㯽瓜一半和姜葱煎服治脚氣風濕疎通效若何
蘇梗香附各二錢甘草陳皮㯽榔木瓜各一錢姜葱煎治風濕脚氣疎通氣道
左經湯麻桂芩殼柴半甘加羌防朴姜苓小草己門冬對證加減旋斟酌
麻黃桂心黃芩枳殼柴胡半夏甘草羌活防風厚朴白姜茯苓小草防己麥門冬各等分姜棗煎服治三陽經脚氣痰濕風腫腰足拘攣喘滿煩悶大小便秘如自汗去麻黃加白朮牡蠣有熱去桂加前胡升麻腹痛加芍藥或附子便閉加大黃竹瀝喘滿加杏仁
大腹皮散宣木瓜蘇葉子同蘿蔔佳沈香烏藥㯽榔橘枳殼桑皮荊芥花
大腹皮六分木瓜五分蘇葉蘇子烏藥㯽榔橘皮各二分蘿蔔子沈香枳殼桑白皮荊芥穗各三分姜煎溫服治諸脚氣腫痛小便不利
烏藥平氣散茯神甘參朮芎歸木芷含五味蘇子皆等分姜煎脚氣悉皆堪
烏藥茯神甘草人參白朮川芎當歸木瓜白芷五味子蘇子各等分姜棗煎服治脚氣上攻頭目昏眩脚膝痠疼諸氣不和喘滿迫促
當歸拈痛湯羌茵陳草芩升葛苦參人蒼白朮防猪澤瀉茯苓知母去査塵
當歸防風猪苓澤瀉茯苓知母各三分羌活茵陳甘草黃芩各五分升麻乾葛苦參人參蒼朮各二分白朮一分半水煎溫服治濕熱爲病肢節煩疼肩背沈重胸膈不利遍身疼痛足脛腫痛等證
獨活寄生湯桑寄生杜仲牛膝細辛參秦艽茯苓桂芍甘地黃防風當歸芎
獨活三錢桑寄生杜仲牛膝細辛人參秦艽茯苓桂心防風川芎各二分芍藥生地當歸各三分甘草半分姜煎溫服或爲丸加乳香沒藥治腎氣虛弱腰背拘急筋攣骨痛脚膝偏枯冷痺緩弱一方有附子如歷節風幷脚氣加乳香沒藥酒糊爲丸服
燥渴
活血潤燥生津飮天麥門冬五味子瓜蔞麻仁草當歸地黃生熟天花使
天門冬麥門冬五味子瓜蔞仁麻子仁甘草當歸生地黃熟地黃天花粉各等分水煎溫服
錢氏白朮散參苓甘草葛根五味寧藿香木香柴枳殼中消善穀十分靈
白朮人參茯苓甘草藿香各四分葛根八分枳殼五味子木香柴胡各二分水煎溫服治消中善飢消糓如小兒去柴胡枳殼五味子
火
滋陰降火湯古方稀四物湯中加柏知甘草陳皮竝白朮天麥門冬遠志依
當歸生地白芍白朮各一錢麥門冬甘草各五分知母黃柏遠志陳皮川芎各六分姜煎溫服治潮咳汗血遺精夢泄者乃養血降火之聖藥也如有痰加瓜蔞仁貝母咳嗽加五味子阿膠夢遺加芡實石蓮肉有熱加秦艽地骨皮唾吐咯血加茜根藕汁玄參氣虛血少加參芪久病者去川芎
人中白散生甘草靑黛黃柏如金寶爲末童便調二錢花溪治火方眞巧
人中白二兩黃柏甘草靑黛各五錢爲末每二錢童便調服治陰虛火盛及五心煩熱等證
脇痛
枳殼煮散防風芎乾葛細辛甘梗充姜煎一盞空心𠊱脇疼氣痛儘能攻見六卷五三葉
鹽煎散歸芎芍稜莪枳茯麥神麯靑朴木小茴各等分葱根兼治腹心疼見六卷五二葉
復元通聖散穿山甲靑陳甘草瓜蔞屑每用熱酒下一錢諸痛諸瘡活氣血
穿山甲瓜蔞根各四錢靑皮陳皮各二錢甘草三錢爲末酒調服治諸氣閉澁耳聾耳疼諸瘡腹癰便癰瘡疽一切氣刺如瘡無頭者津液調敷諸瘡腫痛加金銀花連翹各一錢
淋
五淋散治五般淋歸芍梔甘赤茯苓每用空心煎水服何憂氣血石膏滛
當歸甘草各五分芍藥山梔各一錢赤茯苓六分水煎溫服治腎氣不足膀胱有熱水道不通淋瀝不出或熱淋便血
淸心蓮子飮黃芩甘草車前赤茯苓麥門地骨參芪使下虛上盛作諸淋
蓮子赤茯苓人參黃芪各七分半黃芩甘草車前子麥門冬地骨皮各五分如發熱加柴胡薄荷水煎溫服治下虛上盛心火上炎口苦咽乾煩渴小便赤澁欲作諸淋
脾胃
平胃散中四般藥蒼朮陳皮厚朴攢更加甘草調脾胃生姜棗子一同煎
平胃散蒼朮二錢調脾除濕寬中陳皮一錢四分和胃消痰溫中厚朴一錢去滿除濕調中甘草八分調脾瀉火和中姜棗煎入鹽少許溫服此藥和脾健胃扶根固本兼有他證照依藥性加減溫補炒熟消導生用平胡飮子卽本方合小柴胡湯治瘧寒熱相等
參苓白朮散薏苡仁甘草蓮肉山藥停桔梗扁豆砂仁用棗煎虛熱用之靈
人參茯苓白朮甘草山藥各三錢薏苡仁蓮肉桔梗白扁豆砂仁各一錢半爲末每二錢棗子煎湯調服治脾胃虛弱飮食不進或吐瀉及大病後調助脾胃最妙
凝神散參苓白朮山藥扁豆粳米續地黃地骨甘知母門冬竹葉用幾十
人參茯苓白朮山藥各一錢扁豆粳米生地甘草知母各五分地骨皮麥門冬淡竹葉各二分半姜棗煎服大能收斂胃氣淸凉肌表一方去山藥扁豆知母竹葉地皮加黃芪當歸白芍藥茯神桔梗治勞瘵證聲重血系瘦乏
葛花解醒湯縮砂仁木香豆蔲茯靑陳參姜朮澤猪神麯酒調一服味淸辛
葛花砂仁白豆蔲各五錢木香五分茯苓陳皮人參猪苓各一錢半靑皮乾姜白朮澤瀉各三錢神麯二錢爲末每二錢白湯或酒調服得微汗爲度治飮酒大過嘔吐痰逆心神煩亂胸膈痞塞手足戰搖飮食減少小便不利
益胃散姜黃澤瀉乾姜砂草益智仁白蔲黃芪參厚朴陳皮通用十分靈
姜黃乾姜白豆蔲各三分澤瀉砂仁甘草人參黃芪厚朴陳皮各七分益智仁六分水煎溫服治服寒藥過多或脾胃虛弱胃脘作痛
積聚
靑皮湯橘玄胡索莪朮三稜神麯藥姜煎痞滿雖能調過服能令人氣弱
靑皮一錢莪朮三稜各七分陳皮神麯各五分玄胡索三分姜煎溫服進食健脾消積化聚如痞滿加炒黃連三分有鬱加山梔仁少食加山査麥芽各二分婦人加香附一錢半川芎八分紅花木香各一分
消積正元散朮苓麥査甘橘海粉靑香砂麯枳玄胡索鬱火仍須善減增
白朮一錢茯苓陳皮靑皮砂仁麥芽山査甘草各三分神麯香附枳實玄胡索海粉各五分姜煎溫服如上焦火鬱加酒炒芩連下焦火鬱加炒梔柏冷氣作疼加沈香木香磨水刺服
散聚湯杏附桂心㯽榔橘半吳茰侵茯枳芎歸甘草朴便秘大黃旋酌斟
杏仁桂心橘皮各二分附子吳茰茯苓枳殼川芎厚朴甘草各一分㯽榔半夏當歸各少許姜煎溫服如大便秘加大黃治久氣積聚狀如癥瘕隨氣上下發作有時心腹絞痛攻刺腰脇小腹䐜脹大小便不利
氣
四七湯理七情氣陳皮厚朴半夏製紫蘇葉同生姜煮喘急兼將中脘和
四七湯厚朴一錢半半夏二錢半茯苓二錢紫蘇一錢姜棗煎服治七情相干痰涎凝結如絮膜如梅核窒礙咽喉之間咯不出嚥不下或中脘痞滿氣不舒快或痰涎壅盛上氣喘急或因痰飮中節嘔逆惡心兼治婦人惡阻及男子思慮過度小便白濁
七氣湯中半夏多朴桂苓芍紫蘇剉橘參姜棗同煎服七情霍亂妙難過
半夏一錢厚朴桂心各六分白茯苓白芍各八分紫蘇橘皮各四分人參二分姜棗煎溫服治七情鬱發致五臟陰陽乖戾吐利交作寒熱眩暈痞滿噎塞一方用人參甘草肉桂各五分半夏二錢半姜煎服治七情鬱結于中心腹絞痛大便虛秘等證
大七氣湯稜莪眞橘藿梗桂益智仁甘靑香附煎白水一切氣積自舒伸
三稜莪朮靑皮陳皮藿香桔梗官桂益智仁各一錢甘草七分半香附一錢半姜棗煎服治七情相干陰陽不得升降氣道壅滯攻衝作疼一方無三稜有半夏麯
大異香散京三稜莪朮半夏與陳靑藿梗智仁香附子甘草枳殼有高能
三稜莪朮靑皮陳皮半夏麯藿香桔梗益智仁香附枳殼各五分甘草半分姜棗煎服治糓脹氣脹
紺珠正氣天香湯天台烏藥與乾姜香附陳皮紫蘇葉婦人得此是奇方
烏藥一錢半香附六錢陳皮紫蘇乾姜各六分水煎熱服治婦人一切諸氣作痛或上湊心胸或攻築脇肋腹中結塊發渴刺痛月水因之不調或眩暈嘔吐往來寒熱胎前産後一切氣證
分心氣飮木通桂赤芍茯苓半夏配桑白大腹靑陳皮甘草羌活紫蘇對
木通官桂赤芍赤茯苓半夏甘草羌活桑白皮大腹皮靑皮陳皮各五分紫蘇二分姜棗燈心煎服治男婦一切七情留滯心胸痞悶脇肋虛脹噎塞呑酸嘔噦惡心頭目昏四肢倦面色黃口舌乾飮食減少日漸羸瘦或大腸虛澁或病後胸中虛痞不思飮食皆效
流氣飮子蘇烏藥靑陳大腹苓歸芍芎芪枳半防風甘木香桔梗隨人酌
紫蘇烏藥靑皮桔梗各五分陳皮茯苓當歸芍藥川芎黃芪枳實半夏防風甘草各七分半大腹子一錢木香二分半一方有枳殼檳榔各五分姜棗煎服治氣攻肩背脇肋走注疼痛及痞脹嘔喘氣閉浮腫脚氣
木香流氣飮藿蘇茯參朮甘菓㯽瓜通夏朴靑丁陳大腹蓬蒲桂芷香麥冬
木香藿香草菓檳榔丁香大腹皮蓬朮肉桂各六分紫蘇甘草厚朴靑皮陳皮香附各一錢半赤茯苓人參白朮木瓜菖蒲白芷麥門冬各四分木通八分半夏二分姜棗煎服治諸氣痞塞胸膈膨脹面目虛浮四肢腫滿口苦咽乾大小便秘
木香勻氣散藿丁檀白豆砂仁甘草鹽點服沸湯爲末用氣痞惡心積痛闌
木香丁香檀香白豆蔲各二錢藿香葉甘草各八錢砂仁四錢一方有沈香爲末每二錢入鹽少許沸湯點服治氣滯胸膈虛痞惡心宿冷不消心腹刺痛又名木香調氣散
木香順氣散靑陳智澤歸吳姜半苓升柴草蔲蒼朴類能消䐜脹濁氣生
木香草豆蔲蒼朮各三分厚朴四分靑皮陳皮益智仁茯苓澤瀉生姜半夏吳茰當歸各五分升麻柴胡各一分水煎溫服治濁氣在上則生䐜脹
蘇子降氣湯半夏甘草前胡肉桂咀當歸厚朴陳皮等姜棗同煎痰喘舒
蘇子半夏麯各五分甘草前胡當歸厚朴各二分肉桂陳皮各三分姜棗煎服治虛陽上攻氣不升降上盛下虛痰涎壅盛如虛喘加人參五味杏仁鹽梅紅棗虛煩加知母人參煎服
秘傳降氣湯訶子甘菓柴胡骨碎補桑陳地骨五加皮枳梗半夏麯蘇使
訶子草菓骨碎補五加皮桔梗半夏麯各二分甘草柴胡地骨皮枳殼陳皮各四分桑白皮八分紫蘇一分姜煎溫服治氣不升降上盛頭目昏眩痰實嘔逆胸緊舌瘡咽痛耳聾下虛腰脚無力小便數大便秘如心肺虛滿加人參茯苓熱盛加黃芩虛甚加附子婦人血虛加當歸
三和散用沈木香芎朮紫蘇大腹羌㯽橘木瓜甘草軰水煎和氣自通腸
沈香紫蘇大腹皮羌活各四分木香白朮檳榔橘皮甘草各三分川芎一錢二分木瓜二分水煎溫服治七情氣結五臟脾胃不和心腹脹急大小便秘寢食俱廢不渴者乃氣秘耳未可施以硝黃秘甚再加枳殼蘿葍子皂角子氣滯腰疼倍木瓜浮腫加車前子葶藶子小便閉加麥門冬澤瀉
復元通氣散陳白丑甘茴穿甲木香有索歸乳沒俱爲末鬱瘀癰疽竝跌墜
陳皮白丑甘草玄胡索各一錢茴香穿山甲木香當歸各一錢半乳香沒藥各五分爲末每二錢熱酒白湯任下治一切氣不宣通瘀血　凝滯周身走痛倂跌墜損傷或負重剉閃氣滯血分作痛等證一方去白丑玄胡當歸加靑皮白芷貝母漏蘆治發乳癰疽及一切腫毒瘡癤
血
犀角地黃湯牡丹芍藥四件有機關加上大黃黃芩藥能消瘀熱發狂蠻見三卷八十一葉
淸胃散升麻二錢六分歸地與黃連牡丹皮用一錢重能止吐血及牙宣
升麻一錢牡丹皮一錢當歸生地黃連各六分水煎冷服治胃經膏粱積熱吐衄牙宣或脣口腫痛或上下牙齦潰爛焮痛連及頭面惡寒發熱
枇杷葉散香茹君麥門陳皮厚朴芬丁瓜甘與茅根和暑毒攻心吐血欣
枇杷葉陳皮厚朴丁香各五分香茹七分半麥門冬木瓜茅根各一錢灸甘草二分姜煎溫服或爲末水調服治中暑伏熱煩渴引飮嘔噦惡心頭目昏眩
小薊飮子生地黃蒲滑通草藕節房甘歸竹葉山梔子每服空心白水凉
小薊生地蒲黃滑石通草藕節甘草當歸淡竹葉山梔各五分水煎溫服治下焦結熱尿血成淋
大薊飮子桑白皮犀角升麻甘草宜蒲黃杏仁桔梗炒肺疽熱血用之宜
各等分甘草減半姜煎溫服治啖辛熱傷肺嘔血名曰肺疽
歸脾湯歸龍眼肉酸棗遠志參芪朮茯神木香甘草姜憂思過度眞宜服
當歸龍眼肉酸棗仁遠志人參黃芪白朮茯神各一錢木香五分甘草三分姜棗煎服治憂思傷脾內熱食少體倦或血妄行發熱嘔吐或健忘怔忡驚悸少寐或心脾作痛自汗盜汗或肢體腫痛大便不調或經候不調晡熱內熱或脣口生瘡流注等證
二陳芎歸湯人參阿膠五味細辛芍姜煎專治虛勞人毛寒失血咳嗽咯
半夏陳皮赤茯苓甘草人參阿膠五味子細辛各五分白芍川芎當歸各一錢姜煎溫服治虛勞少血津液內耗心火炎肺咳嗽咯血及血不榮肌肉動輒毛寒咳嗽
胃風湯參與芎歸苓朮芍桂等相將粟米百粒止便血腹痛還宜刺木香
人參當歸川芎茯苓白朮芍藥肉桂各七分粟米百粒水煎溫服治風冷承虛客于腸胃水糓不化泄瀉注下腹脇虛滿腸鳴㽲痛及腸胃濕毒下如豆汁或下瘀血
當歸和血散槐花靑皮荊芥穗升麻川芎白朮竝熟地腸澼濕毒用之佳
當歸升麻各二錢槐花靑皮荊芥白朮熟地各六分川芎四分爲末每二錢米飮下治腸澼濕毒下血
凉血地黃湯歸槐靑柏知等分血𣹜靈去槐靑加荊細蔓羌防芎藁芩連升柴胡紅花依次入空腹煎嘗治血崩
熟地當歸槐花靑皮黃柏知母各等分如小便澁大便後重加木香㯽榔水煎溫服治血𣹜最妙一方去槐花靑皮用生地當歸各五分知母黃柏各二分加荊芥細辛蔓荊子黃芩各一分羌活防風柴胡各三錢川芎藁本黃連升麻各三分紅花少許水煎溫服治血崩因腎水眞陰不能鎭守胞絡相火故血走而崩經脈不住或如豆汁五色相雜面黃體痛寒熱
痰
五飮湯卽六君子加枳朴猪澤前胡桂心芍藥旋覆等姜煎痰飮盡消除
人參白朮茯苓甘草枳實厚朴陳皮半夏猪苓澤瀉前胡桂心芍藥旋覆花各等分姜煎溫服忌食肉生冷等物治酒後傷寒飮冷過多故成五飮如因酒有飮加葛花砂仁
小調中湯製法奇連草瓜半交相持大調中湯用四味少加參朮茯苓歸
黃連煎水浸甘草甘草煎水浸黃連瓜蔞仁煎水浸半夏半夏煎水浸瓜蔞仁各炒水乾爲度四味各等分姜煎溫服或姜汁糊爲丸服尤妙治一切痰火及百般怪病善調脾胃神效大調中湯卽本方加人參白朮茯苓川芎當歸生地白芍治虛而挾痰火者用百般加減由人
喘
定喘湯麻桑杏蘇子白菓欵冬花最良甘草黃芩同半夏水煎百沸不須姜見六卷七四葉
嘔吐
安脾散菓木丁香百年壁土煮良姜椒參朮橘苓甘草入鹽點服米煎湯
高良姜一錢用陳壁土和水煮至乾草菓木香丁香胡椒人參白朮橘皮茯苓各五分甘草一錢半爲末每二錢米飮入鹽少許調服治停飮傷胃喫食嚥酸嘔吐黃水不已
丁香煮散益智椒紅豆靑陳甘草稍乾姜良姜川烏炮姜鹽煎治胃家飜
丁香紅豆蔲靑皮陳皮甘草乾姜良姜川烏各四分益智仁五分胡椒二分姜鹽煎服治脾胃虛冷嘔吐不食
𩚚逆
丁香二陳湯藿香杮蒂二陳湯茹參二方倍用生姜注𩚚逆呑之不作聲
丁香二陳湯陳皮二錢茯苓半夏各一錢半甘草藿香各五分丁香四分姜煎入姜汁三五匙調服杮蒂二陳湯卽前方去藿丁加杮蒂人參各一錢竹茹一團
膈噎
丁香透膈湯沈木香甘菓參苓麯櫱芳藿朮砂附靑陳朴肉蔲白蔲半夏當
丁香木香麥芽靑皮肉豆蔲白豆蔲各二分半沈香藿香陳皮厚朴各三分甘草七分半草菓神麯半夏各一分半人參茯苓砂仁香附各五分白朮一錢姜棗煎服治脾胃不和痰逆惡心嘔吐飮食不進十膈五噎痞塞不通
五膈寬中散靑陳皮丁香厚朴甘草咀香附砂仁白豆蔲木香八味總堪書
靑皮陳皮丁香砂仁各四分厚朴香附各一錢半甘草五分木香三分白豆蔲二分或加南星半夏爲末每二錢姜鹽湯點服治四氣七情傷脾陰陽不和胸膈痞滿停痰氣逆遂成五膈一切冷氣竝皆治之
五噎湯卽六君子湯去半夏朴枳稜莪麯糱使訶桂木㯽姜棗煎虛實由人加減爾見六卷七七葉
癎
大續命湯桂麻黃竹瀝生地汁兩防附子石羔龍齒末姜煎治癎身反張
肉桂附子石羔防己各二分麻黃防風龍齒生姜各四分水煎入竹瀝七匙生地汁五匙頓服治癎角弓反張竄視口噤吐沫
怔忡
妙香散要麝香眞山藥茯苓竝茯神參芪遠志灸甘草木香桔梗朱砂珍
麝香一錢山藥茯苓茯神黃芪遠志各一兩人參甘草桔梗各五錢木香二錢半辰砂三錢爲末每二錢溫酒調服治男婦心氣不足精神恍惚虛煩少睡多盜汗常服補益氣血安鎭心神
咽喉
拔萃桔梗湯連翹薄荷黃芩梔子饒甘草同煎加竹葉喉痺腫痛十分標
各等分水煎溫服卽凉膈意也治熱腫喉痺
諸虛
十全大補有人參肉桂川芎地黃蒸芍藥茯苓竝白朮黃芪甘草當歸停
十全大補湯人參白朮茯苓甘草當歸川芎熟地芍藥肉桂黃芪各二分半姜棗煎服治男婦諸虛勞傷生氣血壯脾胃
人參養榮卽大補去芎加橘遠味熬刼勞散亦大補湯去芎桂加半味膠
人參養榮湯白芍三兩當歸人參白朮甘草黃芪肉桂陳皮各一兩熟地五味子茯苓各七錢遠志五錢每三錢姜煎空心溫服虛甚者煉蜜爲丸可以常服治積虛成損四肢倦怠肌肉消瘦面少顏色吸吸短氣飮食無味如遺精加龍骨咳嗽加阿膠麥門冬挾火加知母黃柏刼勞散白芍一錢黃芪甘草人參茯苓熟地當歸五味子半夏麯阿膠各四分姜棗煎服治心腎俱虛勞嗽無痰夜熱盜汗四肢倦怠體瘦食少恍惚異夢嗽中有血名曰肺痿
黃芪建中湯肉桂甘草芍藥補榮衛姜棗飴糖煎服之或加當歸同此類
黃芪肉桂各七分甘草一錢半白芍三錢姜棗煎去渣入飴糖少許再煎令溶空心服治男婦諸虛不足小腹急痛脇脹胸滿驚悸面黃脣乾口燥腰痛骨痠行步喘乏短氣少食或因勞過或病後不復最宜服之如虛甚加附子血虛加當歸
黃芪益損湯斛桂芎歸木半甘朮地白芍五味熱加柴諸虛勞倦此方議
官桂熟地半夏甘草木香各三分石斛當歸川芎黃芪白朮各一錢白芍一錢半五味子五分姜棗煎服如有熱加柴胡
蓯蓉散朮巴門冬茯草牛味杜仲供車前乾姜生地軰酒調陰痿最多功
肉蓯蓉白朮巴㦸麥門冬茯苓甘草牛膝五味子杜仲各八錢車前子乾姜各五錢生地半斤爲末每二錢食前酒調日三服治腎氣虛寒陰痿腰脊痛身重脛弱言音混濁陽氣頓絶效
固眞飮子參朮歸山藥芪地柏澤茱茰搏補骨脂五味陳皮茯苓杜仲甘草酌
人參山藥當歸黃芪黃柏各一錢熟地一錢半白朮澤瀉山茱茰補骨脂各五分五味子十粒陳皮茯苓各八分杜冲甘草各七分水煎溫服蓋門冬地黃雖本於滋陰久則滯胃滯經致生癰疽又或多服金石桂附助陽久則積溫成熱耗損眞陰痰火妄動消渴肺痿證作惟此方備五味中年已上之人可以常服能治陰陽兩虛氣血不足飮食少五心熱自汗日晡潮熱精氣滑脫行步無力腰跨痠疼泄瀉脈沈弱嗽少痰多或乾咳或氣血精神不足體倦頭目昏食少脈虛數潮熱將成勞證者或傷力氣虛脈弱腰背疼痛動輒鼻衄者或便血過多面黃瘦瘁食少氣促者或婦人陰虛瘦瘁食少虛熱自汗腹痛面浮腰痛赤白帶下者竝宜服之此方備五味合氣冲和養氣血理脾胃充腠理補五臟無寒熱偏倂過不及之失也
正氣補虛湯參藿朴芪地芎茯等分各桂歸芷味木丁姜附朮夏草減半勺
人參藿香葉厚朴黃芪白芷當歸熟地川芎茯神各五分肉桂五味子白朮半夏附子丁香木香乾姜甘草各二分半姜棗空心煎服治內傷飮食七情兼外邪所襲寒熱頭痛身疼腰脚軟弱轉筋自汗肢冷麻痺男婦諸虛通用婦人産後感寒尤宜
勞瘵
秦艽扶羸湯鱉甲柴胡人參當歸切地骨皮半紫菀甘能治肺膽二經熱
秦艽鱉甲人參當歸半夏紫菀甘草各五分柴胡一錢地骨皮七分半烏梅姜棗煎服治膽肺二經虛熱及肺痿骨蒸已成勞嗽或寒或熱聲嗄不出體虛自汗四肢怠惰如熱勞證加大黃黃芩犀角赤芍靑蒿桃枝煎服勞瘧亦效
黃芪鱉甲湯桑地皮桂菀參苓柴半知天冬地黃赤芍藥秦艽甘桔也相宜
桑白皮半夏甘草各二分半地骨皮知母黃芪秦艽白茯苓赤芍柴胡各三分三釐鱉甲天門冬各五分肉桂人參桔梗各一分六釐半紫菀生地各三分水煎溫服治虛勞客熱肌肉消瘦四肢煩熱心悸盜汗少食多咳嗽有血往來寒熱勞瘧等證
保和湯知貝天麥門欵冬薏杏瓜蔞根兠菀合桔甘五味歸地蘇薄姜飴炆見六卷九六葉
保眞湯歸芍朮芪參蓮肉天麥赤白苓陳芍知柏柴甘味地骨地黃熟又生見六卷九六葉
發熱
淸骨散柴生地黃熟地人參薄荷防秦艽赤茯胡連少每服半兩水煎嘗
柴胡生地各二錢熟地人參防風各一錢薄荷七分秦艽赤茯苓胡黃連各五錢水煎溫服治男婦不拘老幼初覺五心煩熱骨蒸如神如頰赤潮盛加生犀角汁或加猪膽汁一枚猪脊髓一條童便韭白煎服惟胃弱者愼之
汗
當歸六黃湯芩連生熟地黃栢綿芪降火補陰止盜汗水煎一服上床時
黃芩黃連黃柏降火生地熟地當歸補陰各五分黃芪止汗三錢臨臥水煎溫服止盜汗之聖藥也
痿
淸燥湯芪蒼白朮參苓連栢地黃歸猪澤門冬五味子甘麯升柴痿痢醫
黃芪白朮各一錢半蒼朮一錢人參茯苓升麻各三分黃連黃柏柴胡各一分生地當歸猪苓麥門冬甘草神麯各二分澤瀉五分五味子九粒水煎溫服治痿厥癱瘓下痢等證
藿仁養胃湯烏朮參草神苓半夏麯砂仁薏苡蓽澄茄能治陽明虛痿弱
藿香烏藥白朮人參茯神茯苓半夏麯砂仁薏苡仁各一錢半蓽澄茄甘草各一錢姜棗煎服治胃虛不食四肢痿弱行立不能皆由陽明胃虛宗筋無所養遂成痿躄
積熱
四順淸凉飮歸芍黃甘草等分水煎嘗加以柴芩生姜使更能解熱入於陽
當歸芍藥大黃甘草各等分水煎溫服治血熱蘊結壅滯不通或一身盡熱或日晡肌熱或夜發熱皆血熱也
凉膈散連翹山梔仁大黃甘草朴硝芩竹葉薄荷加蜜煮諸般積熱效如神
連翹一錢山梔大黃黃芩竹葉薄荷各五分朴硝二分半甘草一錢半水煎入蜜少許調服東垣去硝黃加桔梗治諸般積熱口舌生瘡痰實不利煩渴腸胃秘澁便溺不利一切風熱人參瀉肺湯卽凉膈散去朴硝加枳殼桔梗桑白皮杏仁各等分水煎溫服治熱嗽便秘活命丹卽凉膈散加藍根靑黛蜜丸彈子大朱砂爲衣金箔裹每臨臥茶淸化下一丸治中風神不淸轉舌膏卽凉膈散加菖蒲遠志爲末煉蜜爲丸如彈子大朱砂爲衣每服一丸薄荷煎湯化下治中風瘈瘲舌塞不語
八正散車前子瞿麥扁蓄滑石山梔仁大黃木通入甘草熱淋熱疝效如神
各等分燈心煎服治一切下熱證諸淋諸氣諸血
導赤散生地木通甘草等分竹葉同去草加芩名火腑熱淋赤澁總收功
各等分水煎溫服治小腸實熱小便赤澁而渴煩滿而口舌生瘡火腑丹見六卷五十五葉
半夏湯中姜最多芩地遠志酸棗和茯苓秫米長流水膽熱不眠用莫訛
半夏生姜各三錢黃芩一錢生地酸棗仁各五錢遠志茯苓各二錢黍米一合每一兩用長流水煎澄淸溫服一方無地黃遠志有麥門冬三錢甘草二錢人參一錢治膽腑實熱精神不守熱泄煩渴悶不得眠
瀉黃散藿山梔仁石羔甘草防風停爲末酒蜜相拌炒能醫口內瘡痍生
藿香七錢山梔一兩石羔五錢甘草三兩防風四兩剉碎用蜜酒拌炒香焙乾每三錢水煎溫服治脾胃壅熱口內生瘡煩悶多渴頰痛心煩脣燥口臭咽乾壅滯不食一方有砂仁
瀉白散君桑白皮地骨相等甘草微一方加靑茯人參加味瀉白散尤奇
瀉白散桑白皮地骨皮各二錢甘草一錢水煎溫服治肺熱上熱氣麤鼻壅或加知母貝母桔梗山梔仁麥門冬生地之類由人加味瀉白散桑白皮一錢半地骨皮茯苓各一錢二分人參八分靑皮甘草各三分五味子陳皮各五分粳米一撮水煎溫服治陰氣在下陽氣在上致咳嗽嘔吐喘促
加味石羔湯梔子參苓知母生地使竹葉水煎入蜜硝膀胱實熱服之愈
石羔八錢山梔人參茯苓知母各三錢生地黃淡竹葉各一兩每一兩水煎去渣下蜜半合煮二沸食前服欲利加芒硝三錢治膀胱實熱脬轉不得小便苦煩滿難於俛仰
婦人
經候
逍遙散三白柴歸等甘草減半薄荷煎婦人調經專用此加味男勞總是仙
白朮白芍白茯苓柴胡當歸各等分甘草減半薄荷少許煨姜煎服治婦人月經不調及血虛有熱無汗者最宜或加天花粉牡丹皮玄胡索子芩紅花與四物湯加減例同加味逍遙散白芍白朮各一錢白茯苓麥門冬生地各六分甘草桔梗各二分地骨皮當歸各八分山梔仁黃柏各三分水煎溫服治潮汗咳嗽虛甚者加山藥破故紙枸杞子餘與勞瘵加減同
大溫經湯炒阿膠芍藥芎歸參桂抄門冬半牡茱茰草生姜五片水中拋
阿膠芍藥川芎當歸人參肉桂牡丹皮吳茰甘草各二分半夏二分半麥門冬五分姜煎溫服治衝任虛損月事不調或崩中去血過多或經損孕瘀血停留小腹急痛五心煩熱
小溫經湯歸芍芎官桂牡丹莪朮等人參甘草牛膝煎寒客血室痛者省
當歸芍藥川芎官桂牡丹皮莪朮各五分人參甘草牛膝各一錢水煎溫服治血海虛寒或爲風邪所襲月水不利
滋血湯中用馬鞭牡丹荊芥穗相連桂芍芎歸竝枳殼烏梅一箇也同煎
馬鞭草荊芥各八分牡丹皮二分肉桂赤芍川芎當歸枳殼各四分烏梅一箇水煎溫服以經調爲度治血熱氣虛經候不調血聚四肢或爲浮腫肌體發熱疑爲勞瘵宜此藥滋養通利之
紅花當歸散寄奴牛膝紫葳白芷蘇肉桂去皮甘草芍月經若秘可通衢
紅花白芷肉桂各一分半當歸牛膝紫葳蘇木甘草各二分劉寄奴五分赤芍九分爲末每二錢熱酒下經閉紅花煎湯下治血臟虛竭經候不調或斷續不來或積瘀塊腰腹痛肢體瘦弱
紫葳散肉桂當歸赤芍白芷牡丹皮玄胡寄奴皆等分紅花少入酒煎宜
紫葳肉桂赤芍藥玄胡索白芷牡丹皮當歸劉寄奴各等分酒一水二入紅花少許煎服治婦人月水不行發熱腹脹
玄胡索散蓬莪朮當歸酒浸共三稜月水不調紅花使更兼童便酒煎行
玄胡索莪朮當歸三稜各等分爲末每二錢空心酒調服如氣血發甚月水不調童便紅花煎酒調服治婦人氣血走作疼痛不可忍及月水不調面色痿黃飮食減少産後諸疾
大玄胡索散歸木香稜莪芍練朴檳榔桂芎芩梗大黃藥紅花甘草性多凉
玄胡索莪朮當歸三稜赤芍藥煨川練肉官桂厚朴木香川芎各一分半桔梗黃芩大黃各五分甘草一錢㯽榔二分水煎日三次熱服如惡物多去大黃官桂加黃藥子槐子龍骨各五分治婦人經病竝産後腹痛或腹滿喘悶或癥瘕癖塊及一切心腹暴痛平常人心胃急痛者尤宜服之
桂枝桃仁湯生地黃芍藥甘草半中良經脈不通繞臍痛煎加姜棗莫商量
桂枝桃仁生地芍藥各一錢甘草五分姜棗煎服治寒客血室月水不通繞臍寒疝作痛或月候前先腹痛不可忍
桑寄生散川續斷川芎當歸白朮伴香附阿膠神草參姜煎溫服治經漏
桑寄生續斷川芎當歸白朮香附阿膠茯神各五分甘草人參各二分半姜煎服治胎漏及經血妄行淋瀝不已
伏龍肝散艾石冬姜桂當歸草地芎單用龍肝芩地草白朮阿膠治便紅
伏龍肝六分艾葉川芎各一錢二分赤石脂麥門冬各四分乾姜當歸各三分肉桂甘草熟地各二分棗煎溫服或爲末米飮調服治血氣勞傷衝任脈虛經血非時注下或如豆汁或成血片或五色相雜及血崩赤白帶下臍腹冷痛經久不止一方單用伏龍肝八分黃芩生地甘草阿膠白朮各三分水煎溫服治先便後紅及吐衄血等證
解毒湯合四物湯入藥等分共煎湯經行不止崩不住寒熱腹痛盡堪甞
解毒四物湯黃連黃柏黃芩山梔當歸川芎白芍熟地各一錢水煎溫服治婦人經脈不住或如豆汁五色相雜面色痿黃臍腹刺痛寒熱往來崩漏不止等證
四物承氣加朴硝此名玉燭散名標凉膈添歸用四物名爲三和散同條
牛膝散中用羚羊檳榔硝黃各一兩防己牡丹桂甘芍通經兼治脚氣腫
牛膝羚羊角檳榔芒硝大黃各一錢防己牡丹皮肉桂甘草赤芍各五分水煎溫服治婦人月經不通或脚氣腫痛
大腹皮飮防木瓜桑朴芪枳大黃加靑陳五味子等分水煎入酒一分花
大腹皮防己木通瓜蔞仁桑白皮黃芪枳殼大黃靑皮陳皮五味子厚朴各等分水煎入酒少許調服治婦人血癭單腹蠱脹
茯苓補心湯治血虛兩分四物一參蘇感傷無汗與經閉失血惡阻任意哺
卽四物湯兩分參蘇飮一分姜煎溫服治心虛不能藏血咳嗽吐唾五心煩熱及婦人經閉無汗潮熱有孕惡阻嘔吐等證
胎前
紫蘇飮極能安胎芍藥川芎大腹哉當歸酒浸陳參草姜葱煎服保仙懷
蘇葉芍藥川芎大腹皮當歸陳皮各五分人參甘草各二分半姜葱煎服治胎氣不和湊上心腹脹滿疼痛謂之子懸及臨産驚恐氣結連日不下
安胎飮八物去茯苓加上陳皮與黃芩蘇葉縮砂姜煎服胎痛腰腹效可尋
當歸芍藥生地白朮各一錢人參川芎陳皮各五分紫蘇砂仁子芩甘草各三分姜煎溫服治胎氣不安腰腹微疼飮食不美
固胎飮卽八物湯去茯少加桑樹羊芩柏連參煎糯米血虛阿膠旋化洋
生地川芎各五分歸身白芍陳皮人參各一錢白朮一錢半甘草三分黃連黃柏各一分薛荔七葉卽桑樹上羊兒藤糯米卄粒一方有黃芩五分水煎服如血虛不安者用阿膠痛者用砂仁止痛安胎行氣故也
達生散用蘇莖葉大腹甘草芩朮切歸芍參陳黃楊腦葱煎宜服在九月
大腹皮甘草各二錢黃芩白朮芍藥當歸各一錢人參陳皮紫蘇各五分黃楊腦一箇葱五莖水煎溫服懷孕八九箇月及稍虛者宜用春加川芎夏加黃芩秋加澤瀉冬加砂仁或俱加枳殼如氣虛加參朮氣實倍香附陳皮血虛倍當歸加生地性急多怒加柴胡食易飢多加黃楊腦腹痛加木香胎動加苧根
催生五積加烏附星香膠杏酒調助冬月破水後最宜生胎死胎俱可墜
催生五積散蒼朮一錢桔梗五分陳皮三分白芷桂心甘草川芎各一分半當歸乾姜厚朴白芍茯苓半夏枳殼川烏附子南星各二分木香半分阿膠杏仁各一分爲末溫酒調下覺熱悶加白蜜新汲水調服治胎死腹中産母氣乏産道乾澁一方有麻黃無烏附星香止加杏仁阿膠其意以白芍開子宮餘藥助氣開竅麻黃內通陽氣冬月用之血行卽産但破水二三日不産者卽可催下若胎已死亦卽墜下未破水者忌服
牛膝湯治胎中死瞿麥滑石冬葵子赤小豆當歸木通水煎一服見懽喜
牛膝瞿麥赤小豆當歸木通各三分滑石六分葵子四分一方無赤豆水煎溫服治生産不順用此滑利水道令易産如胞衣不下去瞿麥連進二三服卽下
産後
八味黑神散蒲黃熟地赤芍藥乾姜桂心甘草竝黑豆酒便調甞惡露茫
黑豆四兩餘味各二兩爲末每二錢熱酒童便調服治産後惡露不盡胞衣不下血氣攻心眩暈等證一方去蒲黃加附子
三分散用小柴胡四物四君子同咀産後傷寒竝痢者依方取效似神扶
小兒
驚
千金龍膽湯鉤藤柴芩梗芍草茯苓大黃一分蜣一箇棗湯調下鎭風驚
龍膽草鉤藤柴胡黃芩桔梗赤芍茯苓甘草各半分大黃一分蜣螂一枚爲末每一錢或五分棗子煎湯調服治小兒初生臍風撮口月內胎驚氣逆發熱者宜一方去蜣螂加人參川芎水煎溫服治小兒疳鬾病
蝎梢餠蜈乳花蛇南星殭蠶等朱砂麝香減半磨化服驚風關閉兼擦牙
蜈蚣一條蝎梢乳香白花蛇朱砂南星殭蠶各五錢麝三錢爲末酒糊作餠人參或薄荷煎湯磨化一餠治小兒臍風撮口驚風掣瘲反張不納乳食四肢盡冷牙關緊者用此擦牙尤妙
風寒
脫甲散用麻黃根柴歸知母龍膽草參芎甘茯次第入感寒發熱痛頭腦
麻黃柴胡當歸知母龍膽草各三分人參川芎各二分茯苓二分半甘草四分姜葱煎服治小兒發熱頭疼日久不痊如表不解加麻黃裏不解加大黃
紅綿散天麻黃蝎荊芥甘草發散多入裏須加大黃類驚搐加蟬紫薄荷
天麻麻黃全蝎荊芥甘草一方無荊芥有大黃白附子蘇木各等分水煎溫服量兒大小加減治小兒夾驚傷寒加減紅綿散卽本方去甘草加蟬退紫草薄荷各等分葱煎溫服治痘感風寒發熱驚搐等證
人參𦍑活散枳梗芎參芩柴前獨草充地骨天麻偏減半感冒疹痘盡可攻
羌活獨活柴胡前胡枳殼桔梗人參茯苓川芎甘草各五分地骨皮天麻各二分半薄荷一葉姜棗煎服治小兒感冒四氣及疹痘風痰壅盛煩熱作渴頭痛項强遍體拘急四肢煩疼
惺惺散卽四君子薄荷芎芍梗細瓜蒸熱風寒竝痘疹水煎一服小兒誇
人參白朮茯苓甘草白芍桔梗瓜蔞根川芎各五分細辛一分薄荷半分生姜煎溫服治變蒸發熱或傷風寒時氣頭疼咳嗽痰涎鼻塞聲重氣麤淸涕吐熱目澁多睡及欲作痘發熱頭疼
加減惺惺散蒼朮荊防芎芷細辛𦍑甘草當歸天花粉赤芍薄荷桔梗良
連翹飮卽八正散去蓄大黃加芍歸荊防蒡芩柴蟬退竹葉燈心表裏宜
治小兒膈熱眼目腫赤脣口生瘡涕唾稠盛驚風痰熱等證宜此常利小腸
觀音散卽四君子加麯芪朮蓮豆芷更加蝎麻與羌防慢驚瘈瘲棗湯使見七卷二十葉
銀白散亦四君子加芪藿扁蠶糯米天升白附與山香小兒百病有湯使見七卷二十葉
脾胃
益黃散陳皮用一兩靑草丁訶各二錢每服水調補脾胃一切痞嘔盡皆痊
陳皮一錢靑皮甘草訶子各五分丁香二分水煎量兒大小加減服之治脾胃虛寒嘔吐不止或泄瀉腹痛或客熱在內不思乳食因之神懶心脇膨脹顏色靑黃懨懨不醒又治脾疳冷腹痛久冷瀉積瀉冷吐積吐交精吐乳慢驚等證神效
痘疹
異功散卽四君子去甘加橘理胃脾治痘更湊木歸桂朴丁蔲半附攸宜
白朮茯苓各二錢人參橘皮各一錢半姜棗煎服治脾胃虛冷腹痛自利不食陳氏異功散用參朮茯苓橘皮加官桂厚朴丁香肉豆蔲各二分半附子半夏各一分半木香當歸各三分姜棗煎服治痘出欲靨未靨之間頭溫足冷腹脹瀉渴急服此藥能除風寒濕痺調和陰陽滋養氣血使痘易出易靨不致痒塌切忌食蜜
木香散大腹皮桂參訶茯前半草靑丁等分二錢姜煎服痘虛熱渴用之靈
木香大腹皮桂心人參訶子赤茯苓前胡半夏甘草靑皮丁香各三分姜煎溫服治發痘疹身熱作渴如不甚虛寒者二方去附桂丁香
透肌散紫升甘等糯米煎呑發痘瘡去升加木通枳殼方名四聖倒靨良見七卷二一葉
快斑蟬退紫草功白芍人參與木通甘草等分水煎服痘出不快須臾充見七卷二一葉
解毒防風湯地皮荊芥鼠粘芍枳芪等分水煎發痘瘂壯熱氣弱用之宜見七卷二七葉
消毒飮內君牛蒡荊防甘草升麻黨熱加犀角與黃芩加減在賦曾修纂
牛蒡子一錢二分荊芥二分甘草四分防風升麻各三分水煎溫服治毒飮壅遏壯熱心煩便秘痘疹難出未能勻透餘毒亦宜便利者忌之犀角消毒飮卽本方加犀角黃芩治內蘊邪熱咽膈不利壅嗽眼臉腫顋項結核腫壅毒聚遍身疹丹赤瘰及痘疹已出未出不能快透或欲出已出熱尙未解急進三四服快透消毒大人亦宜此與賦內消毒飮稍異皆古方以賦內纂有加減故耳
外科
通用
黃連消毒𦍑獨芪芩柏防藁草參歸翹梗地知蘇橘澤腦背尻臀太陽宜內有防風防己
內托𦍑活湯酒柏芪防歸藁連翹摘甘蒼陳桂水酒煎太陽尻臀此方擇二方見七卷二五葉
白芷升麻湯桔梗甘草紅花黃芪逞酒芩生芩水酒煎陽明臂上癰疽省見七卷二五葉
內托升麻湯葛根翹芪歸鼠肉桂君甘草黃柏煎入酒乳癰頭瘡效若神見七卷二五葉
十味中和湯菖蒲牛蒡𦍑芎防漏蘆荊麥前胡甘草等能消鬢脇膽之辜見七卷二五葉
八味逍遙散歸芍苓朮柴草牡梔略血虛火盛少陽癰乳脇頸項盡堪嚼見七卷二五葉
內托芪柴湯歸翹土瓜根共姜桂饒生地黃柏半酒水腿內膝股太陰調亦治厥陰見七卷二五葉
附子六物湯防己肉桂苓朮甘草耳姜煎專治足太陰流注臂腫無不已見七卷二五葉
內托酒煎湯歸芪柴翹肉桂大力兒升芷柏甘水和酒腎經腿脛濕寒移見七卷二五葉
瀉心湯中用大黃芩連梔翹漏蘆良澤蘭蘇木各等分水煎癰毒可通腸見七卷二六葉
龍膽瀉肝湯澤瀉車前木通生地亞歸梔芩草白水熬肝經濕熱多腿罅見七卷二六葉
淸肝湯卽四物湯加柴梔牡去地黃血虛怒火最能消百般加減賦多方見七卷二六葉
內疎黃連凉膈意加木香連㯽芍歸瘡腫發嘔大便燥脈洪實者微利之見七卷二七葉
活命飮甘芍芷風歸天花皂刺貝母隨金銀花乳陳沒藥大黃穿甲酒煎宜
甘草節赤芍白芷天花粉貝母乳香各一錢防風七分歸尾皂角刺陳皮各一錢半金銀花三錢沒藥五分大黃五錢穿山甲三片用好酒瓦罐煎密封罐口勿令泄氣煎熟隨瘡上下飮之服後再飮酒二三杯側臥而睡忌酸物鐵器此藥不動臟腑不傷氣血凡一切癰毒瘡瘍未成者內消已成者卽潰排膿止痛消毒之聖藥惟已潰者忌用如在背皂刺爲君在腹白芷爲君在四肢金銀花爲君在胸加瓜蔞仁二錢疔瘡加紫河車葛根三錢惟便調者宜去大黃
五香連翹湯麝香乳丁沈木香大黃通草寄生川獨活甘草升麻扁竹凉
連翹扁竹根大黃桑寄生獨活木通升麻丁香各七錢沈香靑木香各二錢半生甘草乳香麝香各一錢半每四錢水煎熱服以利惡毒爲度一方有竹瀝芒硝隨熱輕重加減治一切積熱結核瘰癧癰疽瘡癤
內托復煎散地皮芩芍參苓桂黃芪兩防兩朮歸甘草蒼朮先煎餘次之
地骨皮黃芩白芍人參茯苓肉桂黃芪防己當歸甘草白朮各一兩防風三兩蒼朮一斤先以水五碗煎蒼朮至三碗去渣入餘藥再煎至四盞取汁終日飮之其渣亦如前煎汁飮之治陰疽癰毒蘊結於中常服托裏健脾大槪冬月內托宜十宣散夏月及有熱者宜此多服最妙
流氣參歸芪梗風木香甘枳芍川芎桂㯽芷朴蘇烏藥流注傷寒不見縱
十六味流氣飮人參當歸黃芪桔梗防風木香甘草枳殼芍藥川芎肉桂檳榔白芷厚朴紫蘇烏藥各等分一方無檳榔肉桂有皂角刺水煎溫服治無名惡腫癰疽等疾此表裏氣血藥也非脈洪緩沈遲緊細者不宜用
升麻和氣飮半歸蒼茯梗陳甘枳殼姜葛芍大黃竝白芷燈心十五治諸瘡
升麻蒼朮桔梗各一錢半夏當歸茯苓白芷各二分陳皮甘草各一錢半乾姜枳殼各半分芍藥七分半乾葛二錢大黃五分生姜五片燈心十五根煎服治四肢瘡疥痛痒不常增寒發熱陰下濕痒竝治
內托十宣散參芪歸朴梗桂芎防芷草十味爲末酒調之癰疽加減如珍寶
人參黃芪當歸厚朴桔梗肉桂川芎防風白芷甘草各等分或加忍冬藤尤妙如天熱去桂加瓜蔞根赤茯苓爲末每三錢至五六錢不飮酒者木香磨湯調下瘡愈服之尤佳治一切癰疽瘡癤已成者潰未成者散敗膿自出無用手擠惡肉自去不犯鍼刀服藥後疼痛頓減排膿生肌其效如神小兒痘疹亦宜用此托裏
大頭腫
普濟消毒飮芩連鼠參陳甘梗玄藍幾翹升柴馬殭蠶同或加防薄芎歸耳大便硬者又加黃煎湯調末隨人使
黃芩黃連各五錢鼠粘子馬勃板藍根連翹各一錢人參三錢陳皮生甘草桔梗玄參柴胡各二錢升麻殭蠶各五分爲末白湯調時時服之留一半蜜丸含化或加防風薄荷川芎當歸水煎服或大便硬加酒大黃一二錢以利爲度治天行大頭病頭面腫盛目不能開上氣喘急咽喉不利舌乾口燥此邪熱客於心肺上攻頭目互相傳染害人甚速
淸震湯治雷頭風升麻蒼朮一兩充蓮葉一荷煎水服腫痛寒熱立收功
每服五錢水煎食後徐徐溫服治雷頭風頭面疙瘩腫痛增寒發熱四肢拘急證似傷寒蓋雷屬震震仰盂故藥內加靑荷葉謂象其震之形狀也宜此主之
瘰癧
升麻調經湯葛龍芩連柏梗連翹空莪稜歸芍甘草軰少陽加柴癧無縱內有生芩酒芩見七卷二九葉
肺癰
桔梗湯中用防己百合貝母瓜蔞子甘節參歸杏苡仁桑白黃芪姜佐使
桔梗防己貝母瓜蔞仁人參當歸薏苡仁桑白皮各四分百合甘草節杏仁黃芪各一分姜煎溫服治肺癰咳嗽膿血咽乾多渴如大便秘加大黃小便赤加木通
知母茯苓湯黃芩五味欵冬半朮參梗麥柴薄芎膠草夜嗽歸地藥宜增
知母茯苓黃芩各一錢五味子欵冬花桔梗麥門冬柴胡各五分人參半夏各七分薄荷三分甘草白朮各六分川芎阿膠各四分生姜煎服治肺癰喘嗽不已往來寒熱自汗如夜嗽甚加當歸地黃
肺痿
紫菀散中知貝母參梗茯苓阿膠許甘草五味生姜煎善治虛咳成肺痿見七卷三三葉
人參平肺散桑皮君知草地骨五味群靑陳半茯門冬芩姜煎爲丸要搗勻
桑白皮一錢知母七分甘草地骨皮陳皮各五分五味卅粒茯苓靑皮人參天門冬各四分如熱加黃芩四分紫蘇半夏各五分姜煎溫服或爲末姜汁糊丸彈子大食後噙化治心火剋肺傳爲肺痿咳嗽喘嘔痰涎壅盛胸膈痞滿咽嗌不利如午後熱聲颯加杏仁桔梗有膿血將變癰加紫菀
脇癰
神效瓜蔞用一箇當歸甘草五錢剉乳沒一錢酒水煎乳脇腸癰功莫過見七卷三三葉
胃癰
大射干湯赤茯苓赤芍白朮及梔升水煎入蜜地黃汁胃癰甲錯自然淸見七卷三四葉
腸癰
大黃湯偏治腸癰硝牡瓜蔞桃仁同虛去硝黃加醬薏立止寒熱與消膿敗醬薏苡仁見七卷三四葉
痔
五痔散用猪鱉甲蛇退蝟皮蜂房挾每服二錢少入麝不拘內外竝冷熱
猪左懸蹄甲鱉甲蝟皮露蜂房各五錢蛇退一條俱炒焦爲末每二錢入麝少許井水調服治五痔不拘內外冷熱如牡痔倍鱉甲牝痔倍蝟皮腸痔倍猪甲血痔倍蛇退脈痔倍蜂房
鶴膝風
大防風湯熟地黃白朮參芎芪附羌牛膝杜冲歸甘芍痢後鶴膝空心甞
熟地白朮防風當歸白芍杜冲黃芪各四分附子川芎各三分牛膝羌活甘草人參各二分一方無羌活有茯苓姜棗煎服去風順氣活血壯筋治足三陰經虧損外邪承虛患鶴膝風或時骨節腫痛或腫而不痛不問己潰未潰用三五劑後當用調補之藥或痢後脚痛緩弱不能行履名痢風或兩膝腫痛脚脛枯腊亦名鶴膝風
疥癬
何首烏散蔓荊芥蚵蚾甘草葳防再湯酒每服抄二錢能治癜風頑癬疥見七卷四十葉
浮萍散治諸風痒荊芥川芎甘草麻黃赤芍當歸各等分葱根豆豉共煎湯
折傷
復元活血湯當歸柴將軍穿甲紅黃排瓜蔞桃仁煎酒水墜跌脇痛效難猜
當歸一錢二分柴胡一錢穿山甲甘草紅花瓜蔞根各四分酒大黃二錢桃仁泥十枚水酒各半煎服以利爲度治從高墜下惡血留於脇下實痛不可忍者宜服
當歸鬚散有紅花桃仁甘草赤芍撾烏藥香附蘇木桂水酒煎治折傷家見七卷四六葉
乳香定痛散歸朮白芷沒藥𦍑活足甘參爲末調酒便專醫墮墜竝跌撲見七卷四六葉
破傷風
如聖散中香白芷川芎防風細辛使雄黃蒼烏兩頭尖熱酒調之忌油膩
白芷川芎防風細辛各五錢雄黃二錢半蒼朮二兩草烏四錢兩頭尖四錢一方加當歸麻黃荊芥何首烏全蝎天麻藁本各五錢甘草二兩人參三錢川烏四兩石斛一兩爲末每一錢臨臥茶淸或熱酒少許調下忌一切動風油膩熱物治左癱右瘓半身不遂口眼喎斜腰膝疼手足麻言語澁遍身癬上攻頭目耳鳴痰涎不利偏正頭痛一切諸風及破傷風角弓反張蛇犬刀刄所傷諸風濕等瘡及婦人産後敗血衝上竝宜服之又可敷貼破傷處風牙疼乾擦卽愈如損骨者加乳香三錢
養血當歸地黃湯川芎芍藥藁本防白芷細辛煎水服破傷虛者急宜甞見七卷四八葉
總方
四君子湯參苓朮甘草姜棗煎要熟氣虛用此古今同合上四物八物足見七卷六四葉
四物湯地芍芎歸血病須還血藥醫熱者赤芍當歸尾小芎生地始相宜見七卷六五葉
二陳湯要橘半陳茯苓甘草姜煎溫血虛合上四物藥氣虛更宜合四君見七卷六六葉
六鬱湯陳皮半夏芎茯苓蒼朮砂仁充山梔香附子甘草姜煎加減在心中見七卷六七葉
右方詩三百首捷徑八十七首新增二百一十三首其間等分遵古未及校正用者因病加減不必拘泥卽如淸脾飮治熱多寒少當以柴胡黃芩爲君餘藥爲佐豈可九味皆等分耶又如六味地黃丸補腎固以地黃爲君若病水腫當以澤瀉爲君病遺精當以山茱茰爲君丸藥亦可煎湯湯散亦可作丸膏藥間有可服者丸散亦有可外敷貼者存乎人之善悟耳
急救諸方
萬病解毒丹乃急救通用妙劑外傷內傷縊死溺死皆驗萬病解毒丸中諸毒皆驗
▧救縊死
自旦至暮但心下微溫雖一日以上可活急抱起死人將繩寬解去切不可割斷極須按定其心却撚正喉嚨放倒臥令一人以手掌掩其口鼻兩人吹其兩耳一人急牽其髮不放手及屈伸其手足摩捋之少活卽以粥飮與之此法救人無不活者
又法男用雌鷄女用雄鷄冠刺血滴口中卽活
▧救溺死

先以刀㧒開口放筯一根𠾑之使可出水然後解去其衣服以艾灸臍中令兩人以筆管吹其耳卽活或以生人倒駄死人卽負持走吐水便活外用綿裹皂角末納糓道中水出卽活內以鴨血灌之
又法用酒罎一箇以紙錢一把燒罎中急以罎口覆死人面上或臍上冷則再換水出卽活如甦卽用蘇合香丸擦牙
▧救凍死
其證四肢强直口噤只有微氣者且慢向火急用布袋盛熱灰放在心頭冷卽換熱待眼開却用溫酒或米飮灌之冬月墮水凍死亦宜
▧救魘死
原有燈卽得如無燈切不可用燈急用竹管吹其兩耳或通關散吹入鼻內或以鹽湯灌之或用韭菜搗汁滴入鼻中卒中惡死亦宜
或到客舍官驛及久無人居冷房睡中爲鬼物所魘但聞其人吃吃作聲令人呌喚如不甦不急救則死用牛黃雄黃各一錢朱砂五分爲末每排一錢燒於床下一錢用酒調灌之
▧救墜死
墜下瘀血衝心欲絶者用豆豉濃煎湯服若便覺氣絶不能言取藥不及急㧒開口以熱小便灌之
▧救絞腸沙
卽腹痛難忍但陰沙腹痛而手足冷看其身上紅點以油燈心點火燎之卽愈陽沙腹痛而手足煖以鍼刺其十指背近爪甲半分許卽動爪甲而指背皮肉動處血出卽安仍先自兩臂將下其惡血令聚指頭血出爲好
▧解砒毒
其證煩躁如狂心腹攪痛頭旋欲吐不吐面口靑黑四肢逆冷此毒於肉飯中得之則易治飮酒中得之則散歸百脈難治在胸膈用瓜蒂稀涎散吐之在腹中急服萬病解毒丹下之或大承氣湯加雄黃靑黛等分略煎冷服徐服參苓白朮散仍忌鷄鵝肉數日
一方用早禾稈燒灰井水淋濃溓冷服一碗其毒下利卽愈或用麻油或人糞汁皆可灌之
一方旋刺羊血或鷄鴨血熱服兼解鼠莾毒及丹藥毒
▧解川烏附子毒
心煩躁悶甚則頭岑岑然遍身皆黑勢危必死煎菉豆或黑豆冷飮或防風甘草煎湯冷服一切藥毒及犯熱物亦宜但要心間煖者不妨朱子全集云緊急無藥令多汲新水連飮大嘔瀉而愈
▧解巴豆毒
令人大瀉或吐煩渴發熱急用黃連黃柏煎湯冷服更以冷水浸手足掌忌食熱湯熱性藥物
▧解諸草毒
治誤食毒草竝百物毒救人於必死板藍根四兩貫衆靑黛生甘草各一兩爲末蒸餠丸梧子大別用靑黛爲衣如覺精神恍惚惡心卽是誤中諸毒急取十五丸嚼爛新汲水下卽解
▧解豆腐毒
過食令人生瘡噯氣遺精白濁用生蘿蔔煎湯服或子煎湯亦可
▧解諸菌毒
掘新地取眞黃土以冷水於內攪之令濁澄少頃取飮之可解亦治楓木菌食之令人笑不止又方用芫花生爲末每一錢新汲水下以利爲度菌之毒者蓋因蛇蟲毒氣熏蒸所致
▧解鼠莾毒
用大黑豆煮汁服之如欲試其驗先刈鼠莾苗葉以汁澆其根從此敗爛不復生發矣
▧解鴆鳥毒
卽孔雀毛竝膽也用乾葛爲末水調服
食鵝鴨中毒以糯米泔溫服卽消
▧解六畜肉毒
用犀角磨濃汁一碗服之
食自死六畜毒用黃柏末一二錢服之不解再服
▧解河豚魚毒
一時困怠殺人急用淸油吐出或服槐花末龍腦末皆可至寶丹尤妙諸魚毒橄欖解之
▧解斑猫毒
其證吐逆不止急用菉豆或烏豆或糯米煎湯服一方用澤蘭葉搗汁服或乾者爲末白湯下
▧解鱔鱉蝦蟆毒
用生豆豉一合新汲水半碗浸汁頓服卽愈此三物令小便秘臍下蔽痛有或死者
▧解中金蠶蟲毒
纔覺中毒宜先吮白礬味甘而不澁次嚼黑豆不腥者是也用石榴根皮煎濃汁飮之卽吐出活蟲無不愈者
▧解中諸物毒
白礬細茶等分爲末每三錢新汲水調服得吐卽效未吐再服或萬病解毒丹丸下之
▧解中毒
及蛇蟲咬癰疽纔作服此毒氣不聚用靑黛雄黃各等分爲末新汲水下二錢
▧誤呑銅鐵碗瓦
萬病解毒丸大黃大㦸連翹寒水石各二兩白玉簪白芷黃芩茯苓石羔滑石天花粉各三兩甘草薄荷乾葛各四兩山茨菰六兩貫衆一兩半靑黛五錢爲末菉豆粉糊丸彈子大每服一丸薄荷湯磨下治一切中毒能化銅鐵碗瓦同嚼化爲粉碎此其驗也抑論中毒之證辨其自𢦤被害何物之中審其遠近久則不救治法上宜吐之以鵝翎探吐急以桐油灌吐之下以解毒丸靛漿利之中毒手足面靑過時者不救緊急只以玄明粉煎甘草湯利之亦可
▧誤呑鐵鍼
用蠶豆煮熟同韭菜喫下鍼與菜從大便而出
▧誤呑銅錢
不能化者用砂仁煎濃汁飮之其銅自下或用荸薺硏爛服之其銅自化或用堅炭爲末米飮調服於大便中瀉下如烏梅狀
▧誤呑蜈蚣
用生猪血令病人喫須臾生淸油灌口中惡心其蜈蚣袞在血中吐出繼以雄黃爲末水調服
▧誤呑水蛭
入腹經久必生小蛭能食人肝血腹痛不可忍面目黃瘦全不進食若不早治能令人死用田中乾泥一小塊小死魚三四箇將猪脂溶攪勻用巴豆十枚硏爛入泥內爲丸菉豆大用田中冷水呑下十丸小兒三五丸須臾大小水蛭一時皆下却以四物湯加黃芪煎服生血補脾
▧骨鯁入喉
用砂仁甘草等分爲末以綿裹少許嚥之良久骨隨痰出甚者用南鵬砂少許水洗吸口中含化立愈
一方用金鳳花子或根嚼爛噙下骨化用溫水漱口免傷齒鷄骨尤效
魚骨鯁詳四卷百八葉
獸骨鯁用象牙梳磨水嚥下或桑木上蟲屑米醋灌自下或狗涎灌之以狗善食諸骨也
▧禾芒刺喉
或口舌中取鵝涎灌之卽下以鵝善消稻芒也
▧虎咬
先喫淸油一碗次用油洗傷處或白礬爲末納傷處痛止立效或用砂糖水調塗倂服一二碗
▧馬咬及踏傷人
用艾灸傷處竝腫處或用人屎或馬屎燒灰爲末皆可敷之
▧犬咬
風犬咬用防風五錢牽牛大黃各三錢斑猫一錢麝香三分雄黃二錢半爲末每三錢遇傷時滾水調服利下惡物從小便而出
癲犬咬及常犬咬用虎脛骨或腦骨爲末每二錢熱酒白湯任下
一方用白礬爲末糝之再用斑猫九枚爲末酒調服利下惡物從小便出卽愈
▧蛇咬
急飮好醋二碗令毒氣不隨血走或淸油亦可
一方用貝母爲末酒調令患人盡醉飮之頃久酒自傷處爲水流出候水盡却以藥渣敷瘡上若傷至垂死但有微氣服此卽活
惡蛇咬用細辛白芷各五錢雄黃二錢爲末每二錢入麝香少許溫酒調服誤飮蛇交水硏雄黃服之
▧鼠咬
猫毛燒灰入麝香少許津液調敷
▧蜈蚣咬
用鷄屎塗之良
一方用蜘蛛吸去其毒待蜘蛛醉死急以蜘蛛投冷水中免傷其命
▧蜘蛛咬
用醋磨炷鐵汁或桑白皮汁塗之亦治蜈蚣咬
▧壁虎咬
毒人必死用桑柴燒灰以水煎三四沸濾濃汁調白礬末塗傷處兼治蛇咬
▧蚯蚓咬
用鷄屎塗之又方急煎鹽湯洗浸腫處卽消
▧八脚蟲傷
其蟲隱於壁間以屎射人遍體生瘡如湯火傷用烏鷄翎燒灰爲末鷄子白調敷
▧蝎子螫
痛不可忍用白礬半夏各等分爲末醋調塗之痛止
▧黃蜂螫
用熱油洗之淸油擦之亦可或用頭垢敷或用鹽擦
▧溪毒
兼辟射工夏月出行取知母爲末自隨欲入水先取少許投上流亦取服之一方用蒼耳子搗汁服之已上有自取者有誤犯者其實人身難得豈可尙氣縱情而輕棄其生耶凡有生者愼之戒之
▧避難止小兒哭法
用綿爲一小毬隨兒大小爲之略使滿口而不致閉其氣量用甘草煎湯或甜物皆可漬之臨時縛置兒口中使任其味兒口有物實之自不能作聲而綿軟不傷兒口此宋劉跂暇日記方也丘瓊山云此法平世誠無所用不幸而遇禍亂全活嬰兒之命不可勝記蓋嬰兒未解事者不可戒語啼聲不止又恐爲盜賊所聞勢不得已棄之道旁哀哉此法雖小不可不知
▧避難大道丸
黑豆一升去皮貫衆甘草各一兩茯苓蒼朮砂仁各五錢剉碎用水五盞同豆熬煎火須文武緊慢得中直至水盡揀去藥取豆搗如泥作芡實大磁甁密封每嚼一丸則恣食苗葉可爲終日飽雖異草殊木素所不識亦無毒甘甜與進飯粮一同專備荒亂飢餓食草木以濟生一方只黑豆一升挼挲極淨貫衆一斤細剉用水斟酌多少慢火煮豆香熟日乾翻覆令展盡餘汁簸取黑豆去貫衆空心日啗五七粒任食草木無妨治與前同能忌魚肉菜果及熱水熱湯數日後身力壯健不復思飯食
▧散被歐瘢痕

亦治跌撲用熟麻油與酒同煎服之臥火燒地上疼痛卽消
▧傷重痛悶欲絶者
用牛一隻剖腹納其人于牛腹浸熱血中可甦如傷腹用血竭飮之出血愈或打傷跌撲或戰陣砲矢所傷血流滿體氣貫胸膈悶絶者亦甦
▧治中創血出
亦治金瘡用原蠶蛾一味炒爲末敷之立止血出如箭者亦效
▧鎗傷腹裂腸出者
用黃芪當歸川芎白芷續斷鹿茸黃芩細辛乾姜附子芍藥各二兩爲末先飮酒次服五錢匕日三服加至方寸匕立驗傷重困乏者亦宜
▧金刄中骨脈中不出者
用白蘞半夏等分爲末每方寸匕日三服酒下至卄日自出
▧下蠶室創口不合方
用所割勢火煆爲末酒調服昔有沈生者狎近女冠或欲白其師沈懼引刀自割其勢瘡口流血經月不合或敎以煆所割者搗爲末酒調服不數日而愈
怪疾
▧項上生瘡
如櫻桃大有五色瘡破則項皮斷但逐日飮牛乳自消
▧四肢堅硬
寒熱不止經日後四肢堅如石以物擊之似鍾磬聲日漸瘦惡用茱萸木香等分煎湯服卽愈
▧大腸頭出
寸餘痛苦直候乾自退落又出名截腸病若腸盡不治但初截寸餘可治用芝麻油器盛之以臀坐之飮大麻子汁數盞卽愈
▧口鼻流水
口鼻中腥臭水流以碗盛之有鐵色蝦魚如粳米大走躍不住以手捉之卽化爲水此肉壞矣任意饌食鷄肉自愈
▧兩足心凸
如腫上面生黑色豆瘡硬如釘子履地不得脛骨生碎眼髓流出身發寒顫惟思飮酒此是肝腎氣冷熱相呑用炮川烏末敷之煎韭子湯服之效
▧腹脹忽瀉
腹脹經久忽瀉數升晝夜不止服藥不驗乃爲氣脫用益智仁煎濃湯服立愈
▧腹上麻痺
不仁多煮葱白食之自愈
▧四肢節脫
但有皮連不能擧動名曰筋解用黃芪三兩以酒浸一宿取出焙乾爲末每二錢酒下服盡安
▧玉莖堅硬
不痿精流無歇時時如鍼狀揑之則脆乃爲腎滿漏疾用韭子破故紙各一兩爲末每三錢水煎日三服愈則住服
▧喉間生肉
層層相疊漸漸腫起不痛多日乃有竅子臭氣自出遂退飮食用臭橘葉煎湯連服自愈
▧腹中如鐵石
臍中水出旋變作蟲行之狀繞身匝啄痒痛難忍翎毛撥掃不盡外用蒼朮煎濃湯浴之內用蒼朮爲末入麝香少許水調服之卽愈
▧眼見蟲飛
眼前常見諸般禽蟲飛走以手捉之則無乃肝膽經爲疾用酸棗仁羗活玄明粉靑箱子花各一兩爲末每二錢水煎和渣飮一日三服
▧大腸蟲出
不斷斷之復生行坐不得用鶴蝨末五錢水調服之自愈
▧眼睛垂出
至鼻如黑角色痛不可忍或時時大便血出名曰肝脹用羗活煎汁服數盞自愈
▧腹中作聲
腹中有物作聲隨人語言用板藍汁一盞分五次服之又名應聲蟲當服雷丸自愈
▨喜飮淸油
五碗以來方始快意常得喫卽安不爾則病此是髮入胃被氣血裹了遂化爲蟲用雄黃五錢爲末水調服其蟲自出如蟲活者置熱油中逡巡間連油潑於長江中
▨臥床能食
臥於床上四肢不能動只進得食好大言說喫物謂之失說物望病治如說食猪肉時便云你喫猪肉一頓病者聞之卽喜遂置肉令病人見臨要却不與喫此乃失他物望也當自睡中涎出便愈
▨十指節斷壞
惟有筋連無節肉間蟲出如燈心長尺餘遍身綠毛名曰血餘用茯苓胡黃連煎湯飮之愈
▨遍身皮響
遍身忽皮底混混如波浪聲痒不可忍抓之血出亦不能解謂之氣奔用人參苦杖靑鹽細辛各一兩作一服水煎十數沸去渣飮盡便愈
▨眼白渾黑
眼白瞳人渾黑見物依舊毛髮直如鐵條雖能飮食不語如醉名曰血潰用五靈脂爲末每二錢溫酒調服自愈
▨肉片能飛
因著艾灸訖大痂便退落瘡內鮮肉片子飛出形如粉蝶騰空去了痛不可忍此乃血肉俱熱用大黃朴硝各五錢爲末水調下微利卽愈
▨多蝨號哭
臨臥渾身蝨出約至五盞隨至血肉俱壞每宿漸多痒痛不可言狀雖喫水臥床晝夜號哭舌尖出血不止身齒俱黑脣動鼻開但飮鹽醋湯十數卽安
▨限赤鼻張
大喘渾身出斑毛髮直起乃熱毒氣結於下焦用白礬滑石各一兩爲末作一服水三碗煎至半令不住飮候盡乃安
▨皮下蟲走
有蟲如蟹走於皮下作聲如小兒啼爲筋肉之化用雷丸雄黃各一兩爲末糝在猪肉片上炙熟喫盡自安
▨甲生肉刺
手足甲忽然長倒生肉刺如錐痛不可忍但煮葵菜喫自愈
▨鼻中毛出
晝夜可長一二尺漸漸粗圓如繩痛不可忍雖忍痛摘一莖卽後更生此因食猪羊血過多所致用乳香䃃砂各一兩爲末飯丸梧子大空心臨臥各一服水下十丸自然退落
▨瘡似猫眼
面上及遍身生瘡似猫兒眼有光彩無膿血但痒痛不常飮食減少久則透脛名曰寒瘡多喫魚鷄韭葱自愈
▨脇破腸出臭穢
急以香油摸腸用手送入煎人參枸杞淋之皮自合矣喫羊腎粥十日卽愈
▨口鼻氣出
盤旋不散凝如黑蓋色過十日漸漸至肩胸與肉相連堅如金石無由飮食多因瘧後得之澤瀉煎湯日飮三盞連服五日愈
▨肉出如錐
遍身忽然肉出如錐旣痒且痛不能飮食此名血壅若不速治潰而膿出以赤皮葱燒灰淋洗喫豆豉湯數盞自安
▨眉毛動搖
目不能視交睫喚之不應但能飮食有經日不效者用蒜三兩取汁酒調下卽愈
▨毛竅血出
節次若血不出皮膨脹如鼓須臾眼鼻口被氣脹合此名脈溢飮生姜汁水各一二盞卽安
▨氣喘不言
忽然氣上喘不能語言口中汁流吐逆齒皆搖動氣出轉大則悶絶蘇復如是名曰傷寒倂熱霍亂用人參大黃各五錢水煎熱服卽安
▨口內肉毬
口內生肉毬臭惡自已惡見有根線長五寸餘如釵股吐毬出以飮食了却呑其線以手輕捏痛徹於心困不可言用麝香末一錢水調服三日卽驗
▨瘡內有石
渾身生瘡如燎泡如甘棠梨每箇破出水內有石一片如指甲大泡復生抽盡肌膚肉不可治急用三稜莪朮各五兩爲末分三服酒調連進卽愈
▨頭面發熱
頭上面上發熱有光色他人手近之如火燒人用蒜汁五錢酒調下吐如蛇狀遂安
▨自覺自形
作兩人竝臥不別眞假不語問亦無對此乃離魂用辰砂人參茯苓煎服眞者氣爽假者自化
▨善飮致羸
男子自幼喜飮酒至長成日飮一二斗不醉片時無酒呌呼不絶全不進食日就羸弱令其父用手巾縛住其手足令勿動搖但扶少立却取生辣酒一壜就於其子口邊打開其酒氣衝入口中病者必欲取飮堅不可與之須臾口中忽吐物一塊直下壜中卽用紙封裹壜口用猛火燒滾約酒乾一半卽開視之其一塊形如猪肝約三兩重周回有小孔如鍼眼不可數計棄之江中飮食復舊雖滴酒不能飮矣
▨穿斷舌心
自行被跌穿斷舌心血出不止用鷄翎蘸米醋刷斷處其血卽止仍用蒲黃杏仁鵬砂少許爲末蜜調成膏噙化而安
▨浮腫如蛇
身上及頭面肉上浮腫如蛇狀者用雨滴堦磚上苔痕一錢水化開塗蛇頭上其腫自消
▨煙薰欲死
炭煙薰人往往致死口中含蘿蔔一片煙氣不能毒人或曬乾爲末備用亦可或新水擂爛乾蘿蔔飮之亦可凡居民逃避石室中賊以煙火薰之欲死迷悶者與蘿蔔嚼汁下咽而甦
▨心疼欲死
牙關緊急者用隔年老葱白三五根去皮鬚葉搗爲膏將病人口㧒開用銀銅匙將葱膏送入喉中用香油送下但得葱膏下喉卽甦少時腹中蟲物化爲黃水利下除根永不再發矣
▨五屍惡病
飛屍者遊走皮膚穿入臟腑每發刺痛變作無常遁屍者附骨入內攻鑿血脈每發不可得近見屍喪聞哭哀便發風屍者淫濯四肢不知痛之所在每發昏沈得風雪便作沈屍者纏骨結藏衝心脇每發切痛遇寒便作注屍者擧身沈重精神錯雜常覺昏廢每節氣至變輒成大惡皆宜用忍冬葉剉數斛煮令濃取汁煎之服如鷄子大一枚日三次或蘇合香丸竝佳
▨卒中惡忤
中惡中忤鬼氣其證暮夜或登廁或出郊野或遊空冷屋室或人所不到之地忽然眼見鬼物鼻口吸著惡氣驀然倒地四肢厥冷兩手握拳鼻口出淸血性命逡巡須臾不救與屍厥同但腹不鳴心脇俱煖凡人切勿移動卽令親眷衆人圍繞打鼓燒火或燒麝香安息香蘇木樟木之類俟甦方可移歸或內急用生犀角剉末五錢朱砂麝香各一分爲末每二錢新汲水調灌體薄者桃枝葉煎湯下
▨鬼擊徹痛
卒被鬼擊如中箭忽一點痛如注不可忍用桃皮一片將裏面濕處貼痛上取一匙頭安桃皮上緊搓艾一團如胡桃大安匙頭上灸之須臾痛止
▨鬼擊吐血
夢中被刺殺或杖打諸般不祥卒然吐血衄血下血甚者九竅皆有宜用升麻獨活續斷地黃各五錢官桂一錢爲末每二錢食前白湯調下日三服
▨淘井殺人
夏月不可淘井多致殺人五七月尤甚古塚及深塚中亦然皆有伏氣令人冒悶奄忽欲死卽取井水或他水潠其面竝冷水調雄黃末一二錢服之轉筋入腹痛欲死者使四人捉住手足灸臍左邊二寸十四壯又用生姜一兩酒五盞煮濃頓服又醋煮衣絮令徹溫裹轉筋處又濃煮鹽湯通手浸怪疾手足洗胸脇間卽甦
凡入井塚須先以鷄毛投之直下則無毒徘徊則有毒當先以酒數升洒井塚中停時然後可入
▨驚瘂不語
用蜜陀僧一味爲末茶調服一匕許有因入山被虎蛇所逐驚氣入心絡不語服此立效
▨血自皮膚淺出
用煮酒甁上紙碎揉如楊花以手捏在出血處卽止
▨咽塞呻吟不食
昔華陀見一人病咽塞食不下呻吟令取蒜虀竝大酢三升飮之果吐蛇一條而愈
治法
水火分治
此子和以臟腑分濕火比之以肥人寒濕生痰瘦人熱火生燥以形體分言者尤精
肝膽由來從火治三焦胞絡都無異
火內陰外陽主乎動也凡動皆相火之爲天非此火不能生物人非此火不能有生天之火出於龍雷則木之氣出於海則水之氣然雷非伏不能鳴龍非蟄不能飛海非附地不能波鳴飛波皆動爲火也人之火寄於肝腎肝屬木腎屬水膀胱者腎之腑心胞絡者腎之配三焦以焦言而下焦司肝腎之分皆陰而下也故皆從火治然人火同天也而以爲元氣之賊者人生恒動於欲相火扇起煎熬眞陰陰虛則病陰絶則死此戴人及東垣明言不獨張子和然也
脾胃常將濕處求肺與大腸同濕類
腸胃屬濕謂其水糓之海停濕聚水之鄕實而不滿脾動胃化上輸淸氣此經先得其濕金肺淸高何屬濕論以其淸氣上升則在天爲雲在人爲氣濁氣下降則在天爲雨在人爲濕
腎與膀胱心小腸寒熱臨時旋商議
心勞則傷其血腎勞則損其精精血一傷水火偏勝陰陽兩虛寒熱時作若膽與膀胱實而不滿出而不入傷寒寒熱皆從此經而出言其治無定法者以其寒熱交差治法不一也
惡寒表熱小膀濕惡熱表寒心腎熾十二經最端的四經屬火四經濕四經有熱有寒時攻裏解表細消息裏熱裏寒宜越竭表熱表寒宜汗釋濕同寒火同熱寒熱到頭無兩說六分分來火熱寒寒熱中停眞浪舌熱寒格拒病機深亢則害兮承迺制
氣之來也旣以極而成災則氣之承也必以復而得平物極則反理之自然姑以心火而言其不亢則腎水雖心火之所畏亦不過防之而已一或有亢卽起而尅勝之矣餘臟皆然以人事言之我與彼亢則彼必害我我能承之則彼反爲我所制矣此借喩耳本論運氣勝復詳素問六微旨論
緊寒數熱脈正邪標本治之眞妙訣休治風休治燥治得火時風燥了當解表時莫攻裏當攻裏時莫解表表裏如或兩可攻後先內外分多少治濕無過似決川
火常有餘水常不足然火有餘者邪火也若眞火護衛形骸灌漑臟腑得之則生失之則死衰之則病卽眞陽也豈能有餘水不足者眞水也若邪水泛溢經絡爲腫痛麻痺痰痢瘡毒宜上下分消猶如決川其間精枯血竭潮熱痿弱乃眞水不足心火獨炎宜滋陰補腎最忌滲利此治水之折衷也
此箇筌蹄最分曉感謝軒岐萬世恩爭奈醯鷄笑天小
標本分治
標本之道要而博小而大不知標本是謂妄治
少陽從本爲相火太陰從中濕土坐厥陰從中火是家陽明從中濕是我太陽少陰標本從陰陽二氣相包裹風從火斷汗之宜燥與濕兼下之可萬病能將火濕分掣開軒岐無縫鎻
標本論
天陽無圓氣上外升生浮晝動輕燥六腑地陰有方血下內降殺沈夜靜重濕五臟
夫治病者當知標本以身論之則外爲標內爲本陽爲標陰爲本故六腑屬陽爲標五臟屬陰爲本各臟腑之經絡在外爲標在內爲本更人身之氣爲標血爲本以病論之先受病爲本後傳流病爲標凡治病者必先治其本後治其標若先治其標後治其本邪氣滋甚其病益蓄若先治其本後治其標雖病有十數證皆去矣謂如先生輕病後滋生重病亦先治輕病後治重病如是則邪氣乃伏蓋先治本故也若有中滿無問標本先治中滿謂其急也若中滿後有大小便不利亦無問標本先治大小便次治中滿謂尤急也又如先病發熱加之吐利大作粥藥難入略緩治熱一節且先定嘔吐漸進飮食方兼治瀉待元氣稍復乃攻熱耳此所謂緩則治其本急則治其標也推其至理先治其標亦先治其本也除大小便不利及中滿吐瀉之外其餘皆先其本不可不愼也假令肝受心火之邪是從先來者爲實邪實則瀉其子也然非直瀉其火入肝經藥爲之引用瀉火爲君是治實邪之病也假令肝受腎邪是從後來者爲虛邪虛則補其母入腎經藥爲引用補肝經藥爲君是也又經云工爲標病爲本但標本己得邪氣乃服治療不相應者謂之標本不得謂醫工無失色脈用之不惑治之大則大法若反理倒行所爲弗順豈惟治人而神氣受害病者當去故醫逆理之人宜就新醫明悟之士乃得至眞精曉之醫以全己也此二法乃治病之至理誠醫之良規也
求本論
將以施其療病之法當以窮其受病之源蓋疾疢不離陰陽二邪風熱火病屬陽濕燥寒病屬陰苟不求其本而治之則陰陽邪氣滋蔓而難制矣久而傳變不勝其衆今夫厥陰爲標風木爲本風邪傷人掉搖瘈瘲卒暴强直之病生焉少陰爲標君火爲本熱邪傷人瘡瘍暴下水液渾混之病生焉少陽爲標相火爲本火邪傷人躁擾狂越如喪神守之病生焉善爲治者風淫所勝平以辛凉熱淫所勝平以鹹寒火淫所勝平以鹹冷以其病本於陽故必求其陽而療之太陰爲標濕土爲本濕邪傷人腹滿身腫諸痓强直之病生焉陽明爲標燥金爲本燥邪傷人膹鬱皴揭諸澁枯涸之病生焉太陽爲標寒水爲本寒邪傷人吐利腥穢諸寒收引之病生焉善爲治者濕淫所勝平以苦熱燥淫所勝平以苦溫寒淫所勝平以辛熱以其病本於陰故必求其陰而治之如是而病之不愈者未之有也
六氣爲本三陰三陽爲標蓋天之三氣其氣自上而下在人足三陽經受之地之三氣其氣自下而上在人足三陰經受之太陽寒水證其脈浮而緊緊者寒水本也浮者太陽標也發於三陽經急以辛熱之藥攻本之緊佐以甘寒輕劑解標之浮由經入府又當審脈之浮緊若緊去浮在是浮入府也以寒藥解之浮去緊在是緊入府也以熱藥攻之浮緊不去是浮緊俱入也仍以熱藥攻其本寒藥解其標發於三陰經急以辛熱之藥攻本之緊佐以甘寒重劑解標之浮由經之藏又當審脈之浮緊若緊去浮在是浮入臟也以寒藥解之浮去緊在是緊入臟也以熱藥攻之浮緊不去是浮緊俱入也仍以熱藥攻其本寒藥解其標少陰君火證其脈沈而大大者君火本也沈者少陰標也發於三陽經則以辛寒之藥攻本之大佐以甘溫輕劑　解標之沈發於三陰經則以辛寒之藥攻本之大佐以甘溫重劑解標之沈少陽相火證其脈浮而數太陰濕土證其脈沈而緩本末同故從本也厥陰風木證其脈沈而弦陽明燥金證其脈浮而短本末與中不同故不從標本從乎中也
抑論治法各有其要豈止於一端而已其在表者汗以發之其在裏者下以奪之其在高者因而越之謂可吐也慓悍者按而收之謂按摩也臟寒虛奪者治以灸焫脈病攣痺者治以鍼刺血實蓄結腫熱者治以砭石氣滯痿厥寒熱者治以導引經絡不通病生於不仁者治以醪醴血氣凝泣病生於筋脈者治以熨藥始焉求其受病之本終焉蠲其爲病之邪者無出於此也昔者黃帝坐於明堂受業於岐伯傳道於雷公曰陰陽者天地之道也綱紀萬物變化殺生蓋有不測之神斡旋宰制於其間病旣本於此爲工者奚可他求哉又曰有者求之無者求之此求病機之說與夫必求其本之理一也
雜治賦
纂仁齋及編註病機藥性等書
百病難逃乎八要
經曰病有八要不知其要病將安去表裏寒熱虛實邪正而已
治病必遵乎三法
新病去邪大劑猛治稍久去邪養正寬猛兼治久病藥必平和寬治緩治
正氣在人陽爲表而陰爲裏上古名言邪氣害人表爲陰而裏爲陽仲景妙訣實者脈盛皮熱腹脹前後不通是爲五實虛者脈虛皮寒氣弱泄利少食是爲五虛
實者得汗便利則活虛者糜粥入胃泄止則生凡言實者皆指邪氣凡言虛者皆指正氣泄久五虛不治
新病多寒久病反熱
新病正氣壯而屬寒濕者多久則正氣衰而屬濕熱者多卽如外感風寒內傷生冷初病爲寒鬱久則反熱矣惟初病過服凉藥久則爲虛
內傷五邪全要調停外感六淫須善汗發
五邪正微虛實賊六淫風寒暑濕燥火
風自火出
或外感風邪久必歸肝或腎枯肝木妄動血燥而爲內風故一切痺痛癱瘓等證不可純用風藥
寒乃虛孽
諸陰爲虛經曰邪之所湊其氣必虛故傷寒多犯下虛之人宜壯陽溫散
暑耗氣液精神甘酸歛補常投歛汗補虛濕傷皮肉筋骨苦辛汗升暫咽
外濕宜汗忌麻黃乾葛宜𦍑活蒼朮之類經云土濕甚則熱治以苦溫佐以甘辛內濕宜滲用猪苓不效者宜升經云氣升則水降賦云春當散火升陽夏須生脈益氣枳朮丸草蔲丸宜可秋呑異功散厚朴溫中湯却堪冬餌
燥分實虛
實燥大便秘而腹脹急宜量體通利虛燥大便秘而腹不作脹多屬血虛宜潤之而已
火辨補泄
外感實火宜分表裏瀉之內傷虛火宜分陰陽補之賦云實火可瀉或瀉表而瀉裏虛火可補或補陽而補陰
袪邪猶追盜寇殲魁而恕䝱從養正若待小人正己而無過察
邪宜袪除正宜安撫痰不可吐盡火不可降過氣不可耗極血不可太補濕不可利傷過則劇劇則變也
且如傷食積在腸胃蕩滌下也自愈停飮塊居經絡消補兼行口腹縱而濕熱盛燥脾土以復中氣內傷中虛久則中寒房勞過而相火動滋腎水以固陰精
法當滋陰降火但滋降過則損陽中氣愈虛血無所化則火愈盛而水愈涸矣
氣有餘而喘滿痞塞火輕可降重者從其性而升之血不足而吐衄怯勞金分宜淸陰虛火動火逼血而妄行故宜淸金
氣病調氣而血有依附血病調血而氣無滯凝
賦云陽氣爲陰血之導引陰血爲陽氣之依歸但調氣之劑如木香官桂莪朮香附之類以之調血而兩得調血之劑如當歸地黃之類以之調氣而乖張若瘀血滯氣養其血而氣自流行又不可不知
調氣必辛凉以散其熱
氣屬陽無形者也陽氣鬱則發熱調以辛凉之藥以散之
和血必辛熱以化其形
血屬陰有形者也陰血積則作痛宜以辛熱之藥以開之
至於痰因七情火動治火勿緩
痰因火而生者當治火爲先亦有因痰而生火者痰火兩治大槪暴病多火怪病多痰
火因氣鬱理氣宜增
賦云痰因火動治火爲先火因氣鬱理氣爲本
痰有淸溫潤燥散之異類
熱痰淸之寒痰溫之燥痰潤之濕痰燥之風痰散之堅者削之客者除之勞者溫之結者散之留者行之燥者潤之急者緩之散者收之損者益之勞者逸之驚者平之上者下之摩者浴之薄者劫之開者發之皆大法也
鬱有達發奪泄折之殊名
木鬱達之吐也蓋肺主收降當居下體今因食塞胸中反居於上抑遏厥陰風木是不得上達故令其吐以升達肝木而降肺金
火鬱發之汗也當看在何經如腠理外鬱則取汗以散之龍火內鬱非苦寒以降之或用升浮之藥佐以甘溫順其性而從治之使熱極則止如升陽散火湯是也
土鬱奪之下也邪熱入胃及中滿腹脹濕熱下痢氣實者則攻下以奪其勢而使之衰
金鬱滲之利小便也肺爲水源氣鬱胸滿而滲道閉矣宜淸金利氣以疎通之
水鬱折之謂折制其衝逆伐而剉之也如腫脹水氣淫溢而滲道以塞當實脾土以制水則滲道達而愈或病勢旣旺非上法所能遽制則用瀉水之藥以伐而剉之或汗或下或滲以平之此治之大體雖然邪氣久客正氣必損苟不平調正氣使各安其位復其常於治鬱之餘則猶未足以盡治法之妙
鬱久生痰生火而病愈甚
或鬱氣久而痰火成病或病久而氣血滯鬱鬱氣微則調理甚則究其源而發散
病則耗氣耗血而虛由成
陽虛畏外寒而濕熱滯則浮腫陰虛生內熱而風燥盛則痿羸
氣虛不能外蔽故惡外寒血虛不能配氣故生內熱陽虛生寒寒生濕濕生熱濕熱滯氣則周身浮腫陰虛生火火生燥燥生風風燥傷筋則痿痺羸瘦凡疝氣帶下亦風之屬故全蝎爲治疝要藥
陽虛眞火衰甘溫易於補益陰虛眞水乏苦寒難以滋榮陰陽兩虛惟補其陽而陰自長氣血俱病只調其氣而血自寧
血病則不仁而不知痛痒氣病則不用而四肢不運氣血俱病則不仁不用
治熱以寒寒之氣壅而火食不入攻寒以熱熱之氣壅而昏躁卽生
治熱病以寒藥因氣壅藥不及行故火食不入治寒病以熱藥因氣壅而熱不及行故發昏躁也善治者須通其氣脈和順陰陽如服大黃不通和以熱熨其臍服附子發躁少加童便或冷飮以和陰
寒之不寒者當益心府熱之不熱者宜滋腎經
賦云治諸寒者當益心陽治諸熱者當滋腎水
有壽者陽平陰秘無病者火降水升抑又聞男子陽多乎陰宜補陰以配陽女子氣滯于血宜開血而行氣肥人氣虛多痰豁痰補氣自古傳瘦人血虛有火瀉火滋陰爲定議少壯病淺兮攻標何疑老弱病深兮固本乃是
痰火濕熱百病關鍵少壯新病燥濕淸熱豁痰瀉火老衰久病攻補兼施氣虛則以四君子湯補氣而兼燥濕淸熱瀉火豁痰血虛則以四物湯補血而兼瀉火豁痰淸熱燥濕
老人氣多血少只宜調和小兒純陽無陰不可過治
西北風高土燥常苦渴秘癰疽
宜淸熱潤燥調養金水二臟以滋化源不可過用凉藥
東南地卑水濕多患腫痛瘧痢
腫活血則消痛利便則減治瘧利便在陰分者忌截治痢下氣雖溺少者忌滲瘧不食者傷食痢能食者胃熱
東南之人木動火明陽氣易升西北之人水流土旺陰氣易降凡人陰常不足陽常有餘故病氣升者多
膏粱無厭食毒多生癰疽淸熱潤燥是奇方淡泊不堪損中氣多腫脹散濕溫寒爲妙劑
籲病有微甚治有逆從微則逆治
以寒藥治熱以熱藥治寒此逆其氣以正治使其從順也
甚則從攻
以寒治熱佐以熱藥以熱治寒佐以寒藥此從其病以反取令其和調也
寒因寒用兮而熱則因熱塞因塞用兮而通則因通
塞如腫脹補中通如痢疾宜下
甞考手足少陰太陽四經標本寒熱不定標寒本熱者宜辛苦大寒入酒熱服以瀉其熱是亦寒因熱用也本寒標熱者宜辛熱大溫而冷飮以扶其眞陽是亦熱因寒用也手足太陰主收主藏痞滿窒塞或苦寒以瀉其滿或甘溫以助其氣是亦寒因寒用塞因塞用也手足少陽風木禁汗者風自汗禁下者恐損陰禁滲者恐損陽宜辛溫上通天氣順其春升之令是亦通因通用也凡標本相反不順者故立反治之法惟手足陽明厥陰四經不從標本從乎中治蓋厥陰爲生化之源其支在卯陽明爲肅殺之司其支在酉卯酉陰陽之分內經謂其分則氣異也是以手陽明大腸喜熱惡淸足陽明胃喜淸惡熱足厥陰肝喜潤惡燥手厥陰心胞絡乃胞絡十二經之總不係五行乃坤元一正之土雖主生長喜靜惡燥稟乎少陽元氣乃能生育故曰三焦爲元氣之父胞絡乃陰血之母是四經好惡不同法不可泥故從中治中非中外中下之中乃隨時以取中也
收驚者之神妙醫師之擊凳
昔有婦宿樓上被驚自後聞響昏倒子和曰驚則傷膽非心疾也乃命坐椅前置一凳令其下視又令一人擊凳徐徐驚定經曰驚者平之平常見之必無驚驚者神上越也從下擊凳使之下視所以收神也
止傷者之痛信軍吏之炒葱
昔有貴客因傷指甲索金瘡藥裹之遂飮酒痛不止有軍吏取新葱入灰火中煨劈開其間有涕取罨損處凡十數易用熱葱幷涕裹纏遂畢席笑語
屍厥形若死而脈動如常者百會一穴可灸息積氣久逆而飮食如故者導引一法收功
不在胃故不妨飮食不宜鍼灸宜導引法見保養類
溏泄無定或發或止久不痊愈只因眞水欠旺
宜三白湯加故紙五味子之類補腎爲主
嘔逆不納飮食水漿全然不納莫非邪火上衝
宜芩連二陳湯之類補脾降火
噫藥不執方中病爲妙法無定體隨時取中叅酌脈證自立主意
黃連苦參賦云多服反熱
以苦入心爲熱邪火降而眞水盛矣一說凉藥虛中外之潮熱反盛
乾姜附子誰知久飮遭凶
賦云附子乾姜久飮反冷蓋眞陰爍而眞陽衰矣非補旺而致偏勝之愆必習熟而招見化之害當本臟旺時補益旺氣太甚則臟氣偏而夭凡用藥不宜偏勝而招見化之害故曰藥不具五味不備四氣雖獲勝益久必暴夭
眞中誤而誤中眞機關要識
眞中有誤者泥古方執常法戀已效自以爲眞而不知其誤也誤中有眞者曾有患額癰久不愈諸醫無效偶被店門打破血流卽愈
虛則補而實則瀉統會有宗
昔人謂讀仲景書須得仲景之本意予亦謂遵丹溪法須有丹溪之心胸要之傷寒熟者則雜病愈加明決雜證熟者則傷寒益以渾融
傷寒從外之內法當先治外而後治內雜病從內之外法當先治內而後治外至於中外俱傷治法一也傷寒不離乎表雜病不離乎裏表則汗裏則下中則和劑有輕重緩急之殊耳後世分科而醫道支離旣不能融會貫通又何以隨機應變而救人於危亡之際耶
醫道一貫制作原於先聖後學時思不可自恃其聰
習醫規格
隆慶辛未冬盧子廷和何子明善李子星姪時思相聚一堂而請曰入門書已成帙可無規格以習之乎予曰醫司人命非質實而無僞性靜而有恒眞知陰功之趣者未可輕易以習醫志旣立矣却可商量用工每早對先天圖靜坐玩讀孝經論語小學大有資力者次及全部四書古易白文及書經洪範無逸堯典理會大意不必强記蓋醫出於儒非讀書明理終是庸俗昏昧不能疎通變化每午將入門大字從頭至尾逐段誦讀必一字不遺若出諸口如欲專小科則亦不可不讀大科欲專外科亦不可不讀內科蓋因此識彼則有之未有通於彼而塞於此者惟經涉淺深生熟故有分科不同熟讀後潛思默想究竟其間意義稍有疑難檢閱古今名家方書以廣聞見或就有德高明之士委曲請問陶節庵云但不與俗人言耳蓋方藥而外於本草理趣而外於素難及張劉李朱縱有小方捷法　終不是大家數愼不可爲其誣惑
入門書旣融會貫通而後可成一小醫愈加靜坐玩讀儒書稍知陰陽消長以己驗人由親及疎自料作車於室天下合轍然後可以應人之求
及其行持尤不可無定規每五鼓淸心靜坐及早起仍玩儒書一二以雪心源時時不失平旦之氣爲妙及其爲人診視先問證起何日從頭至足照依傷寒初證雜證及內外傷辨法逐一詳問證雖重而門類明白者不須診脈亦可議方證雖輕而題目未定者必須仔細察脈男必先左後右女必先右後左所以順陰陽升降也先單看以知各經隱曲次總看以決虛實死生旣診後對病家言必以實或虛或實可治易治難治說出幾分證候以驗自己精神如有察未及者直令說明不可牽强文飾務宜從容擬議不可急迫激切以致恐嚇如診婦女須託其至親先問證色與舌及所飮食然後隨其所便或證重而就床隔帳診之或證輕而就門隔帷診之亦必以薄紗罩手貧家不便醫者自袖薄紗寡婦室女愈加敬謹此非小節及其諭病須明白開論辨折斷其爲內傷外感或屬雜病或屬陰虛或內傷而兼外感幾分或外感而兼內傷幾分論方據脈下所定不可少有隱秘依古成法參酌時宜年紀與所處順逆及曾服某藥否女人經水胎産男子房室勞逸雖本於古而不泥於古眞如見其臟腑然後此心無疑於人亦不枉誤
用藥之際尤宜仔細某經病以某藥爲君某爲監制某爲引使凡劑料本當出自醫家庶乎新陳炮灸一一合則況緊急丸散豈病家所能卒辦但有病家必欲自製者聽其意向須依本草註下古法修合不可逞巧以傷藥力病機稍有疑滯而藥不甚效者姑待五鼓靜坐潛心推究其源再爲診察改方必無不愈
治病旣愈亦醫家分內事也縱守淸素藉此治生亦不可過取重索但當聽其所酬如病家亦貧一毫不取尤見其仁且廉也蓋人不能報天必報之如是而立心而術有不明不行者哉
明善又進而言曰先生之敎悉矣但不識某等業可以成次否曰子皆故家業儒又多精明警敏他日大有所悟煩將素問本草竝東垣十書劉河間原病式刪繁校正更賴四方賢哲將前經書本草合爲醫學大全古今方論悉皆附入或作箋註然後醫書儒籍竝明於昭代亦不負爲中土之人也
明善曰有見而後可以著書小子能知入門足矣曰入門不過捷徑之類耳況集書與著書不同如張劉李朱發前人未發乃獨得之見眞可愛而可傳也若某所集不過古人陳言而類次之耳放下筆墨已不識其中意義者有之若任爲己見冒負虛名深可慚懼況病骨稜層未甞見諸躳行惟一念好生欲與同志共守內外門戶不至差謬太甚耳若必欲知之眞而行之熟惟子與盧友尙其勉之
盧子又進而言曰藹質弱且鈍敢丐一言爲約曰不欺而已矣讀入門書而不從頭至尾靈精熟得一方一論而便謂能醫者欺也熟讀而不思悟融會貫通者欺也悟後而不早起靜坐調息以爲診視之地者欺也診脈而不以實告者欺也論方用藥潦草而不精詳者欺也病愈後而希望貪求不脫市井風味者欺也蓋不患醫之無利特患醫之不明耳屢用屢驗而心有所得不纂集以補報天地公於人人者亦欺也欺則良知日以蔽塞而醫道終失不欺則良知日益發揚而醫道愈昌欺不欺之間非人之所能與也明善乃相率而拜曰敢不矢心立志以承先生之德敎哉於是袖盧子錄稿之半以歸于建寧而託時思繪寫校正將以傳於通家楊子幹子柱余子允龍李子𥄷竝親友之相信者云時己卯仲春稿也萬曆庚辰仲春初吉南豊健齋李梴謹書
