內景篇卷之一
御醫忠勤貞亮扈聖功臣崇祿大夫陽平君臣許浚奉敎撰
東醫寶鑑序
醫者雅言軒岐軒岐上窮天紀下極人理宜不屑乎記述而猶且說問著難垂法後世則醫之有書厥惟遠哉上自倉越下逮劉張朱李百家繼起論說紛然剽竊緒餘爭立門戶書益多而術益晦其與靈樞本旨不相逕庭者鮮矣世之庸醫不解窮理或倍經訓而好自用或泥故常而不知變眩於裁擇失其關鍵求以活人而殺人者多矣
我宣宗大王以理身之法推濟衆之仁留心醫學軫念民瘼嘗於丙申年間召太醫臣許浚敎曰近見中朝方書皆是抄集庸瑣不足觀爾宜裒聚諸方輯成一書且人之疾病皆生於不善調攝修養爲先藥石次之諸方浩繁務擇其要窮村僻巷無醫藥而夭折者多我國鄕藥多産而人不能知爾宜分類竝書鄕名使民易知浚退與儒醫鄭碏太醫楊禮壽金應鐸李命源鄭禮男等設局撰集略成肯綮値丁酉之亂諸醫星散事遂寢厥後先王又敎許浚獨爲撰成仍出內藏方書五百卷以資考據撰未半而龍馭賓天至聖上卽位之三年庚戌浚始卒業而投進目之曰東醫寶鑑書凡二十五卷
上覽而嘉之下敎曰陽平君許浚曾在先祖特承撰集醫方之命積年覃思至於竄謫流離之中不廢其功今乃編帙以進仍念先王命撰之書告成於寡昧嗣服之後予不勝悲感其賜浚太僕馬一匹以酬其勞速令內醫院設廳鋟梓廣布中外且命提調臣廷龜撰序文弁之卷首
臣竊念太和一散六氣不調癃殘扎瘥迭爲民災則爲之醫藥以濟其夭死是實帝王仁政之先務然術非書則不載書非擇則不精採不博則理不明傳不廣則惠不布是書也該括古今折衷群言採本窮源挈綱提要詳而不至於蔓約而無所不包
始自內景外形分爲雜病諸方以至脈訣症論藥性治法攝養要義鍼石諸規靡不畢具井井不紊卽病者雖千百其候而補瀉緩急泛應曲當蓋不必遠稽古籍近搜旁門惟當按類尋方層見疊出對證投劑如符左契信醫家之寶鑑濟世之良法也
是皆先王指授之妙筭而我聖上繼述之盛意則其仁民愛物之德利用厚生之道前後一揆而中和位育之治亶在於是語曰仁人之用心其利博哉豈不信然矣乎
萬曆三十九年辛亥孟夏崇祿大夫行吏曹判書兼弘文館大提學藝文館大提學知經筳春秋館成均館事世子左賓客臣李延龜奉敎謹序
萬曆四十一年十一月日內醫院奉敎刊行監校官通訓大夫行內醫院直長臣李希憲通訓大夫行內醫院副奉事臣尹知微
東醫寶鑑總目
內景篇一
身形精氣神
內景篇二
血夢聲音言語津液痰飮
內景篇三
五臟六腑肝臟心臟脾臟肺臟
腎臟膽腑胃腑小腸腑大腸腑
膀胱腑三焦腑胞蟲
內景篇四
小便大便
外形篇一
頭面眼
外形篇二
耳鼻口舌牙齒咽喉頸項背
外形篇三
胸乳腹臍腰脇皮肉脈筋骨
外形篇四
手足毛髮前陰後陰
雜病篇一
天地運氣審病辨證診脈用藥吐汗下
雜病篇二
風寒上
雜病篇三
寒下暑濕燥火
雜病篇四
內傷虛勞
雜病篇五
霍亂嘔吐咳嗽
雜病篇六
積聚浮腫脹滿消渴黃疸
雜病篇七
痎瘧溫疫邪祟癰疽上
雜病篇八
癰疽下諸瘡
雜病篇九
諸傷解毒救急怪疾雜方
雜病篇十
婦人
雜病篇十一
小兒
湯液篇一
湯液序例水部土部穀部人部禽部獸部
湯液篇二
魚部蟲部果部菜部草部上
湯液篇三
草部下木部玉部石部金部
鍼灸篇
鍼灸
集例
臣謹按人身內有五藏六府外有筋骨肌肉血脈皮膚以成其形而精氣神又爲藏府百體之主故道家之三要釋氏之四大皆謂此也黃庭經有內景之文醫書亦有內外境象之圖道家以淸靜修養爲本醫門以藥餌鍼灸爲治是道得其精醫得其粗也今此書先以內景精氣神藏府爲內篇次取外境頭面手足筋脈骨肉爲外篇又採五運六氣四象三法內傷外感諸病之證列爲雜篇末著湯液鍼灸以盡其變使病人開卷目擊則虛實輕重吉凶死生之兆明若水鏡庶無妄治夭折之患矣
古人藥方所入之材兩數太多卒難備用局方一劑之數尤多貧寒之家何以辦此得效方醫學正傳皆以五錢爲率甚爲鹵莽蓋一方只四五種則五錢可矣而至於二三十種之藥則一材僅入一二分性味微小焉能責效惟近來古今醫鑑萬病回春之藥一貼七八錢或至一兩藥味全而多寡適中合於今人之氣稟故今者悉從此法皆折作一貼庶使劑用之便易云
古人云欲學醫先讀本草以知藥性但本草浩繁諸家議論不一而今人不識之材居其半當撮取方今行用者只載神農本經及日華子註東垣丹溪要語且書唐藥鄕藥鄕藥則書鄕名與産地及採取時月陰陽乾正之法可易備用而無遠求難得之弊矣
王節齋有言曰東垣北醫也羅謙甫傳其法以聞於江淅丹溪南醫也劉從厚世其學以鳴於陝西云則醫有南北之名尙矣我國僻在東方醫藥之道不絶如線則我國之醫亦可謂之東醫也鑑者明照萬物莫逃其形是以元時羅謙甫有衛生寶鑑本朝龔信有古今醫鑑皆以鑑爲名意存乎此也今是書披卷一覽吉凶輕重皎如明鏡故遂以東醫寶鑑名之者慕古人之遺意云
歷代醫方
天元玉冊伏羲氏時作
本草神農氏所作
靈樞經素問以上軒轅黃帝與臣岐伯等問答而作
採藥對採藥別錄以上桐君所著黃帝臣也
至敎論藥性炮灸以上雷敎所著黃帝臣也
湯液本草殷時伊尹所作也
難經戰國時扁鵲所著姓秦名越人號扁鵲
傷寒論金匱玉函經以上後漢張機所著字仲景官至長沙太守
內照圖後漢華佗所著字元化
甲乙經鍼經以上西晉皇甫謐所著字士安號玄晏先生
范汪方東晉范汪所著
脈經脈訣以上西晉王叔和所著
金匱藥方肘後方以上晉葛洪所著字稚川號抱朴子
藥對後周徐之才所著
集驗方後周姚僧垣所著
外臺秘要隋王燾所著
病源隋巢元方所著
千金方唐孫思邈所著號地仙
食療本草唐孟詵所著
本草拾遺唐陳藏器所著
素問註玄珠密語以上唐王氷所著
明堂圖唐甄權所著
本草音義古今錄驗方以上唐甄立言所著
本事方宋許叔微所著
備用本草經史證類宋唐愼微所著
本草補遺宋龐安常所著
活人書宋朱肱所著號無求子
神應鍼經宋許希所著
活幼新書宋陳文中所著
脈訣宋劉元賓所著號通眞子
醫說宋長擴所著字子充
傷寒指迷論小兒方以上宋錢乙所著字仲陽
直指方宋楊士瀛所著字登父
日華子本草宋人所著不書姓名
三因方宋陳無擇所著
聖惠方聖濟總錄以上宋太宗令諸太醫撰集
宣明論原病式素問玄機以上金劉完素所著字守眞號通元處士又稱高尙先生
明理論金成無己所著
儒門事親書金張從政所著字子和
東垣十書元李杲所著字明之自號東垣老人
醫壘元戎醫家大法湯液本草以上元王好古所著號海藏
元朱震亨所著字彦修號丹溪先生
玉機微義元劉純所著字宗厚
衛生寶鑑元羅謙甫所著字益之
得效方元危亦林所著號達齋
百病鉤玄本朝王履所著字安道
續醫說本朝倪維德所著字仲賢
傷寒瑣言本朝陶華所著字尙文號節庵
經驗良方本朝鄒福所著
婦人良方本朝熊宗立所著號道軒
醫學正傳醫學權輿醫學集成以上本朝虞摶所著字天民
附餘本朝方廣所著字約之號古庵
養生主論元王珪所著字均章
永類鈐方元李仲南所著字棲季
證治要訣元戴元禮所著號復庵
醫通本朝韓𢘅所著號飛霞道人
醫林集要本朝王璽所撰
醫學綱目本朝人所撰
醫學入門本朝李梴所撰
明醫雜著丹溪附餘本草集要以上本朝王綸所著字汝言
古今醫鑑萬病回春以上本朝龔信所著
外科發揮本朝薛己所著
醫方集略本朝人所著
醫方類聚鄕藥集成方以上本國祖宗朝命文官醫官撰集
醫林撮要本國內醫鄭敬先所撰楊禮壽校正
身形藏府圖
泥丸宮髓海腦玉枕關轆轤關尾閭關喉咽肺心膈膜脾胃肝腎膽小腸大腸臍膀胱穀道水道
孫眞人曰天地之內以人爲貴頭圓象天足方象地天有四時人有四肢天有五行人有五藏天有六極人有六府天有八風人有八節天有九星人有九竅天有十二時人有十二經脈天有二十四氣人有二十四兪天有三百六十五度人有三百六十五骨節天有日月人有眼目天有晝夜人有寤寐天有雷電人有喜怒天有雨露人有涕泣天有陰陽人有寒熱地有泉水人有血脈地有草木人有毛髮地有金石人有牙齒皆稟四大五常假合成形
朱丹溪曰凡人之形長不及短大不及小肥不及瘦人之色白不及黑嫩不及蒼薄不及厚而兄肥人濕多瘦人火多白者肺氣虛黑者腎氣足形色旣殊藏府亦異外證雖同治法逈別
身形
形氣之始
乾鑿度云天形出乎乾有太易太初太始太素夫太易者未見氣也太初者氣之始也太始者形之始也太素者質之始也形氣已具而痾痾者瘵瘵者病病由是萌生焉人生從乎太易病從乎太素
參同契註曰形氣未具曰鴻濛具而未離曰混淪易曰易有太極是生兩儀易猶鴻濛也太極猶混淪也乾坤者太極之變也合之爲太極分之爲乾坤故合乾坤而言之謂之混淪分乾坤而言之謂之天地列子曰太初氣之始也太始形之始也亦類此
胎孕之始
聖惠方曰天地之精氣化萬物之形父之精氣爲魂母之精氣爲魄一月懷其胎如酪二月成其果而果李相似三月有形像四月男女分五月筋骨成六月鬢髮生七月遊其魂而能動右手八月遊其魄而能動左手九月三轉身十月滿足母子分解其中有延月而生者富貴而壽有月不足者貧賤而夭
上陽子曰人初受氣也九日而陰陽大定四十九日而始胎然後七日而一變故滿三百有六日者滿二百九十六日者皆上器也有二百八十六日者二百六十六日者中器也有二百五十六日者二百四十六日者下器也蓋天干甲必合己而方生地支丑必合子而方育自非天地合德則人必不生也故云九月神布氣滿而胎完亦云十月懷胎也此天地之德合於氣而後生也
四大成形
釋氏論曰地水火風和合成人筋骨肌肉皆屬乎地精血津液皆屬乎水呼吸溫煖皆屬乎火靈明活動皆屬乎風是以風止則氣絶火去則身冷水竭則無血土散則身裂
上陽子曰髮齒骨甲假之于地涕精血液假之于水溫煖燥熱假之于火靈明活動假之于風四大假合而生也地之盛也骨如金水之盛也精如玉火之盛也氣如雲風之盛也智如神
人氣盛衰
靈樞經曰黃帝問氣之盛衰岐伯對曰人生十歲五藏始定血氣始通眞氣在下故好走二十歲血氣始盛肌肉方長故好趨三十歲五藏大定肌肉堅固血脈盛滿故好步四十歲五藏六府十二經脈皆太盛以平定腠理始疎榮華頹落髮鬢斑白氣血平盛而不搖故好坐五十歲肝氣始衰肝葉始薄膽汁始減故目視不明六十歲心氣始衰善憂悲血氣解墮故好臥七十歲脾氣虛故皮膚枯八十歲肺氣衰魄離故言善誤九十歲腎氣焦四藏經脈空虛百歲五藏皆虛神氣乃去形骸獨居而終矣
素問曰人年四十陰氣自半也起居衰矣年五十體重耳目不聰明矣年六十陰痿氣太衰九竅不利下虛上實涕泣俱出矣
年老無子
素問曰黃帝曰人年老而無子者材力盡耶將天數然也岐伯對曰女子七歲腎氣盛齒更髮長二七而天癸至任脈通大衝脈盛月事以時下故有子三七腎氣平均故眞牙生而長極四七筋骨堅髮長極身體盛壯五七陽明脈衰面始焦髮始墮六七三陽脈衰於上面皆焦髮始白七七任脈虛大衝脈衰少天癸竭地道不通故形壞而無子也丈夫八歲腎氣實髮長齒更二八腎氣盛天癸至精氣溢瀉陰陽和故能有子三八腎氣平均筋骨勁强故眞牙生而長極四八筋骨隆盛肌肉滿壯五八腎氣衰髮墮齒枯六八陽氣衰竭於上面焦髮鬢斑白七八肝氣衰筋不能動天癸竭精少腎藏衰形體皆極八八則齒髮去腎者主水受五藏六府之精而藏之故五藏盛乃能瀉今五藏皆衰筋骨解墮天癸盡矣故髮鬢白身體重行步不正而無子耳
壽夭之異
素問曰黃帝曰余聞上古之人春秋皆度百歲而動作不衰今時之人年半百而動作皆衰者時世異耶人將失之耶岐伯對曰上古之人其知道者法於陰陽和於術數飮食有節起居有常不妄作勞故能形與神俱而盡終其天年度百歲乃去今時之人則不然以酒爲漿以妄爲常醉以入房以慾竭其精以耗散其眞不知持滿不時御神務快其心逆於生樂起居無節故半百而衰也
虞摶曰人之壽夭各有天命存焉夫所謂天命者天地父母之元氣也父爲天母爲地父精母血盛衰不同故人之壽夭亦異其有生之初受氣之兩盛者當得上中之壽受氣之偏盛者當得中下之壽受氣之兩衰者能保養僅得下壽不然多夭折雖然或風寒暑濕之感於外飢飽勞役之傷乎內豈能一一盡乎所稟之元氣也故上古聖人嘗百草製醫藥乃欲扶植乎生民各得盡其天年也傳曰修身以竢命而已必須盡人事以副天意則凶者化吉亡者得存未嘗令人委之於天命也是故醫者可以通神明而權造化能使夭者壽而壽者仙醫道其可廢乎
形氣定壽夭
靈樞經曰形與氣相任則壽不相任則夭皮與肉相果則壽不相果則夭血氣經絡勝形則壽不勝形則夭形充而皮膚緩者則壽形充而皮膚急者則夭形充而脈堅大者順也形充而脈小以弱者氣衰氣衰則危矣形充而顴不起者骨小骨小而夭矣形充而大肉䐃堅而有分者肉堅肉堅則壽矣形充而大肉無分理不堅者肉脆肉脆則夭矣
類纂曰穀氣勝元氣其人肥而不壽元氣勝穀氣其人瘦而壽
虞摶曰性急脈亦急性緩脈亦緩大抵脈緩而遲者多壽脈急而數者多夭內經曰根于中者命曰神機神去則機息蓋氣血者人身之神也脈急數者氣血易虧而神機易息故多夭脈遲緩者氣血和平而神機難損故多壽先哲論江海之潮則天地之呼吸晝夜只二升二降而已人之呼吸晝夜一萬三千五百息故天地之壽攸久而無窮人之壽延者數亦不滿百也
人身猶一國
抱朴子曰一人之身一國之象也胸腹之位猶宮室也四肢之別猶郊境也骨節之分猶百官也神猶君也血猶臣也氣猶民也知治身則能治國矣夫愛其民所以安其國惜其氣所以全其身民散則國亡氣竭則身死死者不可生也亡者不可全也是以至人消未起之患治未病之疾醫之於無事之前不追於旣逝之後夫人難養而易危氣難淸而易濁故能審威德所以保社稷割嗜慾所以固血氣然後眞一存焉三一守焉百病却焉年壽延焉
素問曰心者君主之官神明出焉肺者相傅之官治節出焉肝者將軍之官謀慮出焉膽者中正之官決斷出焉膻中者臣使之官喜樂出焉脾胃者倉稟之官五味出焉大腸者傳導之官變化出焉小腸者受盛之官化物出焉腎者作强之官伎巧出焉三焦者決瀆之官水道出焉膀胱者州都之官津液藏焉氣化則能出矣凡此十二官者不得相失也故主明則下安以此養生則壽沒世不殆以爲天下則大昌主不明則十二官危使道閉塞而不通形乃大傷以此養生則殃以爲天下者其宗大危戒之戒之
丹田有三
仙經曰腦爲髓海上丹田心爲絳宮中丹田臍下三寸爲下丹田下丹田藏精之府也中丹田藏神之府也上丹田藏氣之府也
悟眞篇註曰人之一身稟天地之秀氣而有生託陰陽陶鑄而成形故一身之中以精氣神爲主神生於氣氣生於精故修眞之士若執己身而修之無過煉治精氣神三物已
邵康節曰神統於心氣統於腎形統於首形氣交而神主乎其中三才之道也
背有三關
仙經曰背後有三關腦後曰玉枕關夾脊曰轆轤關水火之際曰尾閭關皆精氣升降往來之道路也若得斗柄之機斡運則上下循環如天河之流轉也
翠虛篇曰採之煉之未片餉一氣眇眇通三關三關來往氣無窮一道白脈朝泥丸泥丸之上紫金鼎鼎中一塊紫金團化爲玉漿流入口香甜淸爽遍舌端
參同契註曰人身氣血往來循環于上下晝夜不停猶江河之水東流至于海而不竭殊不知名山大川孔穴皆相通也水由地中行蓋循環相往來也日月之行亦然
保養精氣神
臞仙曰精者身之本氣者神之主形者神之宅也故神太用則歇精太用則竭氣太勞則絶是以人之生者神也形之托者氣也若氣衰則形耗而欲長生者未之聞也夫有者因無而生焉形者須神而立焉有者無之舘形者神之宅也倘不全宅以安生修身以養神則不免於氣散歸空遊魂爲變方之於燭燭盡則火不居譬之於堤堤壞則水不存矣夫魂者陽也魄者陰也神能服氣形能食味氣淸則神爽形勞則氣濁服氣者千百不死故身飛於天食穀者千百皆死故形歸於地人之死也魂飛於天魄落於泉水火分散各歸本源生則同體死則相損飛沈各異稟之自然譬如一根之木以火焚之煙則上升灰則下沈亦自然之理也夫神明者生化之本精氣者萬物之體全其形則生養其精氣則性命長存矣
古有眞人至人聖人賢人
黃帝曰余聞上古有眞人者提挈天地把握陰陽呼吸精氣獨立守神肌肉若一故能壽弊天地無有終時此其道生中古之時有至人者淳德全道和於陰陽調於四時去世離俗積精全神游行天地之間視聽八遠之外此蓋益其壽命而强者也亦歸於眞人其次有聖人者處天地之和從八風之理適嗜慾於世俗之間無恚嗔之心行不欲離於世擧不欲觀於俗外不勞形於事內無思想之患以恬愉爲務以自得爲功形體不弊精神不散亦可以百數其次有賢人者法則天地象似日月辨列星辰逆從陰陽分別四時將從上古合同於道亦可使益壽而有極時內經
論上古天眞
夫上古聖人之敎下也皆謂之虛邪賊風避之有時恬憺虛無眞氣從之精神內守病安從來是以志閑而少慾心安而不懼形勞而不倦氣從以順各從其欲皆得所願故美其食任其服樂其俗高下不相慕其民故曰朴是以嗜慾不能勞其目淫邪不能惑其心愚智賢不肖不懼於物故合於道所以能年皆度百歲而動作不衰者以其德全不危也內經
四氣調神
春三月此謂發陳天地俱生萬物以榮夜臥早起廣步於庭被髮緩形以使志生生而勿殺予而勿奪賞而勿罰此春氣之應養生之道也逆之則傷肝夏爲寒變奉長者少夏三月此謂蕃秀天地氣交萬物華實夜臥早起無厭於日使志無怒使華英成秀使氣得泄若所愛在外此夏氣之應養長之道也逆之則傷心秋爲痎瘧奉收者少冬至重病秋三月此謂容平天氣以急地氣以明早臥早起與鷄俱興使志安寧以緩秋刑收斂神氣使秋氣平無外其志使肺氣淸此秋氣之應養收之道也逆之則傷肺冬爲飱泄奉藏者少冬三月此謂閉藏水氷地坼無擾乎陽早臥晩起必待日光使志若伏若匿若有私意若已有得去寒就溫無泄皮膚使氣亟奪此冬氣之應養藏之道也逆之則傷腎春爲痿厥奉生者少夫四時陰陽者萬物之根本也所以聖人春夏養陽秋冬養陰以從其根故與萬物沈浮於生長之門逆其根則伐其本壞其眞矣故陰陽四時者萬物之終始也死生之本也逆之則災害生從之則苛疾不起是謂得道內經
以道療病
臞仙曰古之神聖之醫能療人之心預使不致於有疾今之醫者惟知療人之疾而不知療人之心是猶捨本逐末不窮其源而攻其流欲求疾愈不亦愚乎雖一時僥倖而安之此則世俗之庸醫不足取也太白眞人曰欲治其疾先治其心必正其心乃資於道使病者盡去心中疑慮思想一切妄念一切不平一切人我悔悟平生所爲過惡便當放下身心以我之天而合所事之天久之遂凝於神則自然心君泰寧性地和平知世間萬事皆是空虛終日營爲皆是妄想知我身皆是虛幻禍福皆是無有生死皆是一夢慨然領悟頓然解釋則心地自然淸淨疾病自然安痊能如是則藥未到口病已忘矣此眞人以道治心療病之大法也
又曰至人治於未病之先醫家治於已病之後治於未病之先者曰治心曰修養治於已病之後者曰藥餌曰砭焫雖治之法有二而病之源則一未必不由因心而生也
虛心合道
白玉蟾曰人無心則與道合有心則與道違惟此無之一字包諸有而無餘生萬物而不竭天地雖大能役有形不能役無形陰陽雖妙能役有氣不能役無氣五行至精能役有數不能役無數百念紛起能役有識不能役無識今夫修此理者不若先鍊形鍊形之妙在乎凝神神凝則氣聚氣聚則丹成丹成則形固形固則神全故宋齊丘曰忘形以養氣忘氣以養神忘神以養虛只此忘之一字則是無物也本來無一物何處有塵埃其斯之謂乎
學道無早晩
延壽書曰人者物之靈也壽本四萬三千二百餘日卽一百二十歲洪範一曰壽百二十歲元陽眞氣本重三百八十四銖一斤也內應乎乾乾者純陽之卦也人晝夜動作施泄散失元氣不滿天壽至六陽俱盡卽是全陰之人易死也年到八八卦數已極汞少鉛虛欲眞元之復不亦晩乎籲剝不窮則復不返陰不極則陽不生若遇明師指訣信心苦求則雖一百二十歲猶可還乾譬如樹老用嫩枝再接方始得活人老用眞氣還補卽返老還童昔馬自然到六十四歲怕老怕死汲汲求道遇劉海蟾傳以長生之訣遂得壽於無窮彼何人哉晞之則是特在一覺頃耳
悟眞篇註曰呂純陽六十四歲遇正陽眞人葛仙翁六十四歲遇鄭眞人馬自然六十四歲遇劉海蟾皆方修金丹之道而成仙三仙皆於晩年修道而成蓋是壯年慕道持戒積符至六十四方得金丹眞傳故成道之速若夫世人嗜慾喪精思慮損神疲勞耗氣眞陽旣失雖聞大道於六十四歲之前亦難成功倘能絶慾於早年求道於壯歲及色身未壞精氣未耗遇師得旨下手速修庶幾可冀三仙之得道也
人心合天機
還丹論曰道以心爲用能知運用者以道觀心心卽道也以心貫道道卽心也是心也非人心之心乃天心之心也天之居於北極爲造化之樞機者此心也故斗杓一運則四時應節五行順序寒暑中度陰陽得宜矣
槖籥歌曰天上日頭地下轉海底嬋娟天上飛乾坤日月本不運皆因斗柄轉其機人心若與天心合顚倒陰陽只片時
仙經註曰璇璣斗也天以斗爲機人以心爲機心運於身中猶斗運於天中也
又曰天機謂半夜子陽初動之時也天機將至人能動吾之機以應之則天人合發內外相符結而爲丹矣
上陽子曰人有眞一之氣降于丹田中則一陽又復矣人欲知始陽初迴之候當以煖氣爲之信也
搬運服食
養性書曰凡人修養攝生之道各有其法大槪勿要損精耗氣傷神此三者道家謂之全精全氣全神是也每於鷄鳴時便可起坐擁衾調息叩齒聚神良久神氣旣定方行火候搬運數十遍便覺渾身和暢血脈自然流通當此之時華池水生神氣滿谷便當大漱嚥下納入丹田以補元陽如搬運了就喫平昔補養的藥餌以兩手摩擦令熱乃行導引之法行畢方可櫛漱盥洗乃焚香默誦洞章一遍逍遙步庭約行百步待日高三五丈方可食粥食畢以手捫腹行二三百步此養生大略不可不知
胎息論曰凡服食須半夜子後瞑目盤坐面東呵出腹內舊氣三兩口然後停息便於鼻內微納淸氣數口舌下有二穴下通腎竅用舌柱上顎存息少時津液自出灌漱滿口徐徐嚥下自然灌注五藏此爲氣歸丹田矣如子後丑前不及寅前爲之亦可臥中爲之亦可
又曰人能常食玉泉令人長年面有光色玉泉者口中唾也鷄鳴時早晨時日出時禺中時日中時晡時日沒時黃昏時夜半時一日凡九次漱口嚥之
臞仙曰漢蒯京年百二十歲氣力甚壯言朝朝服食玉泉叩齒二七名曰鍊精又杜景升王眞常漱玉泉嚥之謂之胎息
按摩導引
養生書曰夜臥覺常叩齒九通嚥唾九過以手按鼻之左右上下數十過
又曰每朝早起啄齒幷漱津唾滿口嚥之縮鼻閉氣以右手從頭上引左耳二七復以左手從頭上引右耳二七令耳聰延年
又曰熱摩手心熨兩眼每二七遍使人眼目自然無障翳明目去風頻拭額上謂之修天庭連髮際二七遍面上自然光澤又以中指於鼻梁兩邊揩二三十遍令表裏俱熱所謂灌漑中岳以潤於肺以手摩耳輪不拘遍數所謂修其城郭以補腎氣以防聾聵
臞仙有歌曰閉目冥心坐盤趺而坐握固靜思神握固者以大指在內四指在外而作拳也叩齒三十六以集心神兩手抱崑崙崑崙頭也叉兩手向項後數九息勿令耳聞左右鳴天鼓二十四度聞以兩手心掩兩耳先以第二指壓中指彈腦後微擺撼天柱搖頭左右顧肩膊隨動二十四度赤龍攪水渾赤龍舌也以舌攪口中待津液生而嚥之漱津三十六神水滿口勻神水口中津也一口分三嚥所漱津液分作三口作汨汨聲而嚥之龍行虎自奔液爲龍氣爲虎閉氣搓手熱鼻引淸氣閉之少頃搓手令極熱鼻中徐徐放氣出背摩後精門精門者腰後外腎也合手心摩畢收手握固盡此一口氣再閉氣也想火燒臍輪想心火下燒丹田覺熱極卽用後法左右轆轤轉俯首擺撼兩肩三十六想火自丹田透雙關入腦戶鼻引淸氣閉少頃兩脚放舒伸放直兩脚叉手雙虛托叉手相交向上三次或九次低頭攀足頻以兩手向前鉤雙脚心十三次乃收足端坐以候逆水上候口中津液生如未生急攪取水如前法再漱再呑津如此三度畢神水九次呑一口三嚥三次爲九嚥下汨汨響百脈自調勻河車搬運訖擺肩幷身二十四及再轉轆轤二十四次發火遍燒身想丹田火自下而上遍燒此時口鼻皆閉氣少頃邪魔不敢近夢寐不能昏寒暑不能入災病不能迍子後午前作造化合乾坤循環次第轉八卦是良因
攝養要訣
太乙眞人七禁文曰一者少言語養內氣二者戒色慾養精氣三者薄滋味養血氣四者嚥精液養藏氣五者莫嗔怒養肝氣六者美飮食養胃氣七者少思慮養心氣人由氣生氣由神旺養氣全神可得眞道凡在萬形之中所保者莫先於元氣
黃庭經曰子欲不死修崑崙謂髮宜多櫛手宜在面齒宜數叩津宜常嚥氣宜精鍊此五者所謂修崑崙崑崙謂頭也
葛仙翁淸靜經曰人能遣其慾而心自靜澄其心而神自淸自然六欲不生三毒消滅夫人心虛則澄坐定則靜寡言希聽存神保命蓋多言則損氣多喜則放情多怒則觸意多悲哀思慮則傷神多貪慾勞困則傷精凡此皆修行之人不宜有也
又曰養性之士唾不至遠行不疾步耳不極聽目不極視不欲極飢而食食不可過飽不欲極渴而飮飮不欲過多
嵇康曰養性有五難名利不去爲一難喜怒不除爲二難聲色不去爲三難滋味不絶爲四難神虛精散爲五難五者無於胸中則信順日躋道德日全不祈善而有福不求壽而自延此養生之大旨也
類纂曰養目力者常瞑養耳力者常飽養臂肘者常屈伸養股脛者常步履
孫眞人曰雖常服餌而不知養性之術亦難以長生也養性之道常欲少勞但莫大疲及强所不能堪耳夫流水不腐戶樞不蠹以其運動故也養性之道莫久行久立久坐久臥久視久聽皆令損壽也
又曰凡言傷者亦不卽覺也謂久則損壽耳
洞神眞經曰養生以不損爲延年之術不損以有補爲衛生之經居安慮危防未萌也雖少年致損氣弱體枯及晩景得悟防患補益則氣血有餘而神自足自然長生也
還丹內煉法
金丹問答曰金液者金水也金爲水母母隱子胎因有還丹之號也前賢有曰丹者丹田也液者肺液也以肺液還于丹田故曰金液還丹
贈諶高士歌曰君且聽我試說語無多眞妙訣夜深龍吟虎嘯時急駕河車無暫歇須臾搬入泥丸頂進火玉爐烹似雪華池神水湛澄澄澆灌黃芽應時節瓊漿玉液頻呑嚥四體熏蒸顔色別傍門小法幾千般惟有此道最直截
易眞論曰大修行人旣得刀圭入口運己眞火以養之凡運火之際忽覺尾閭有物直衝夾脊雙關瀝瀝有聲逆上泥丸復自泥丸觸上顎顆顆降入口中味如氷酥香甜軟美覺有此狀乃是金液還丹也徐徐嚥歸丹田常常如此不絶則五藏淸虛閉目內觀藏府歷歷如照燭漸次有金光罩身此乃眞景象也
問答曰還丹之要在於神水華池神水液也水之在口曰華池
邵子曰天之神發乎日人之神發乎目愚謂目之所至心亦至焉故內煉之法以目視鼻以鼻對臍降心火入于丹田蓋不過片餉功夫而已
養性禁忌
養性書曰善攝生者無犯日月之忌無失歲時之和須知一日之忌暮無飽食一月之忌晦無大醉一歲之忌冬無遠行終身之忌夜不燃燭行房
又曰喜怒損志哀戚損性榮華惑德陰陽竭精學道之大忌也
眞誥曰眼者身之鏡耳者體之牖視多則鏡昏聽衆則牖閉面者神之庭髮者腦之華心憂則面戚腦減則髮白精者人之神明者身之寶勞多則精散營競則明消
抱朴子曰善攝生者常少思少念少慾少事少語少笑少愁少樂少喜少怒少好少惡行此十二少者養性之都契也多思則神殆多念則志散多慾則志昏多事則形勞多語則氣乏多笑則藏傷多愁則心懾多樂則意溢多喜則妄錯昏亂多怒則百脈不定多好則專迷不理多惡則憔悴無歡凡此十二多不除則榮衛失度血氣妄行喪生之本也
四時節宣
養生書曰春欲晏臥早起夏及秋欲侵夜乃臥早起冬欲早臥而晏起皆益人雖云早起莫在鷄鳴前晏起莫在日出後
又曰冬日凍腦春秋腦足俱凍此聖人之常法也
常以晦日浴朔日沐吉飢忌浴飽忌沐
凡人臥春夏向東秋冬向西頭勿向北臥
凡大風大雨大霧大暑大寒大雪皆須勿犯卒逢飄風暴雨震電昏暗皆是諸龍鬼神行動經過所致宜入室閉戶燒香靜坐以避之不爾損人
衛生歌曰四時惟夏難調攝伏陰在內腹冷滑補腎湯藥不可無食物稍冷休哺啜心旺腎衰何所忌特戒疎泄通精氣寢處猶宜謹密間默靜志慮和心氣氷漿菜果不益人必到秋來成瘧痢
臞仙曰夏一季是人脫精神之時心旺腎衰腎化爲水至秋乃凝及冬始堅尤宜保惜故夏月不問老幼悉喫煖物至秋卽不患霍亂吐瀉腹中常煖者諸疾自然不生血氣壯盛也
先賢格言
眞人養生銘曰人欲勞於形百病不能成飮酒勿大醉諸疾自不生食了行百步數以手摩肚寅丑日剪甲頭髮梳百度飽卽立小便飢則坐漩尿行處勿當風居止無小隙常夜濯足臥飽食終無益思慮最傷神喜怒最傷氣每去鼻中毛常習不唾地平明欲起時下床先左脚一日無災殃去邪兼辟惡如能七星步令人長壽樂酸味傷於筋苦味傷於骨甘卽不益肉辛多敗正氣鹹多促人壽不得偏耽嗜春夏少施泄秋冬固陽事獨臥是守眞愼靜最爲貴錢財生有分知足將爲利强知是大患少慾終無累神靜自常安修道宜終始書之屋壁中將以傳君子
孫眞人枕上記曰侵晨一椀粥晩飯莫敎足撞動景陽鍾叩齒三十六大寒與大熱且莫貪色慾醉飽莫行房五藏皆翻覆火艾謾燒身爭如獨自宿坐臥莫當風頻於煖處浴食飽行百步常以手摩腹莫食無鱗魚諸般禽獸肉自死禽與獸食之多命促土木爲形像求之有恩福父精母生肉那忍分南北惜命惜身人六白光如玉
孫眞人養生銘曰怒甚偏傷氣思多太損神神疲心易役氣弱病相因勿使悲歡極常令飮食勻再三防夜醉第一戒晨嗔亥寢鳴天鼓寅興潄玉津妖邪難犯已精氣自全身若要無諸病常須節五辛安神宜悅樂惜氣保和純壽夭休論命修行本在人若能遵此理平地可朝眞
常眞子養生文曰酒多血氣皆亂味薄神魂自安夜漱却勝朝漱暮飱不若晨飱耳鳴直須補腎目暗必當治肝節飮自然脾健少思必定神安汗出莫當風立腹空莫放茶穿
東垣省言箴曰氣乃神之祖精乃氣之子氣者精神之根蔕也大矣哉積氣以成精積精以全神必淸必靜御之以道可以爲天人矣有道者能之予何人哉切宜省言而已
丹溪飮食箴曰人身之貴父母遺體爲口傷身滔滔皆是人有此身飢渴洊興乃作飮食以遂其生睠彼昧者因縱口味五味之過疾病蜂起病之生也其機甚微饞涎所牽忽而不思病之成也飮食俱廢憂貽父母醫禱百計山野貧賤淡薄是諳動作不衰此身亦安均氣同體我獨多病悔悟一萌塵開鏡淨曰節飮食易之象辭養小失大孟子所譏口能致病亦敗爾德守口如甁服之無斁
丹溪色慾箴曰惟人之生與天地參坤道成女乾道成男配爲夫婦生育攸寄血氣方剛惟其時矣成之以禮接之以時父子之親其要在玆睠彼昧者徇情縱慾惟恐不及濟以燥毒氣陽血陰人身之神陰平陽秘我體長春血氣幾何而不自惜我之所生翻爲我賊女之耽兮其慾實多閨房之肅門庭之和士之耽兮其家自廢旣喪厥德此身亦悴遠彼帷薄放心乃收飮食甘味身安病瘳
養性延年藥餌
瓊玉膏三精丸延年益壽不老丹五老還童丹延齡固本丹斑龍丸二黃元玄免固本丸固本酒皆能延年益壽
瓊玉膏
塡精補髓調眞養性返老還童補百損除百病萬神俱足五藏盈溢髮白復黑齒落更生行如奔馬日進數服終日不飢渴功效不可盡述一料分五劑可救癱瘓五人一料分十劑可救勞瘵十人若二十七歲服起壽可至三百六十若六十四歲服起壽可至五百年生地黃十六斤搗絞取汁人參細末二十四兩白茯苓細末四十八兩白蜜煉去滓十斤右和勻入磁缸內以油紙五重厚布一重緊封缸口置銅鍋內水中懸胎令缸口出水上以桑柴火煮三晝夜如鍋內水減則用煖水添之日滿取出再用蠟紙緊封缸口納井中浸一晝夜取出再入舊湯內煮一晝夜以出水氣乃取出先用少許祭天地神祇然後每取一二匙溫酒調服不飮酒白湯下日進二三服如遇夏熱置陰凉處或藏氷中或埋地中須於不聞鷄犬聲幽淨處不令婦人喪服人見之製時終始勿犯鐵器服時忌食葱蒜蘿葍醋酸等物入門
衛生方生地黃八斤人參三十二兩白茯苓二十四兩白蜜五斤
本朝永樂中太醫院會議加天門冬麥門冬地骨皮各八兩進御服食賜號益壽永眞膏
三精丸
久服輕身延年益壽面如童子蒼朮天之精地骨皮地之精各淨末一斤黑桑椹人之精取二十斤揉爛入絹袋內絞取汁去滓將兩藥末投汁內調勻入罐內密封口閣於棚上晝採日精夜採月華直待自然煎乾方取爲末蜜丸小豆大每十丸酒湯任下入門
延年益壽不老丹
何首烏赤色四兩白色四兩合八兩米泔浸軟以竹刀刮去皮切作片黑豆煎汁浸透陰乾却用甘草汁拌曬乾搗末不許蒸熟地骨皮酒洗曬乾白茯苓酒洗曬乾各五兩生乾地黃酒浸一宿曬乾熟地黃酒洗曬乾天門冬酒浸三時去心曬乾麥門冬酒浸三時去心曬乾人參去蘆各三兩右細末煉蜜和丸梧子大溫酒下三五十丸此藥千益百補服之十日或一月自己知爲別等人常服功效難盡言實呂祖之初梯必用方
遐齡萬壽丹
詩曰遐齡萬壽丹服食魂魄安養藥鷄抱卵日期要周全修合室深宜一切人勿觀甲子庚申夜爲丸不見天一還增六十二還百卄年服藥非凡骨壽同天地間秘之深秘之玄之又更玄茯神赤石脂川椒微炒出汗各一兩朱砂細硏水飛乳香燈心同硏各一兩別爲末用鷄卵二箇去淸黃只將朱砂乳香各裝一卵內用紙糊七重以靑絹袋盛之令精壯婦人懷於肚上常令溫煖朱砂懷三十五日乳香懷四十九日取出再硏前三味藥亦爲細末和勻以蒸棗肉和丸菉豆大每日空心溫酒呑下三十丸或人參湯下一月外加至四十丸以甲子庚申之夜幽靜處修合忌婦人鷄犬見之
回春一名五老還童丹
延齡固本丹
治諸虛百損中年陽事不擧未至五十鬚髮先白服至半月陽事雄壯至一月顔如童子目視十里服至三月白髮還黑久服神氣不衰身體輕健可升仙位兎絲子酒製肉蓯蓉酒洗各四兩天門冬麥門冬生地黃熟地黃幷酒製山藥牛膝酒洗杜冲薑汁炒巴戟酒浸去心枸杞子山茱萸酒蒸去核白茯苓五味子人參木香柏子仁各二兩覆盆子車前子地骨皮各一兩半石菖蒲川椒遠志甘草水浸薑汁炒澤瀉各一兩右細末酒煮稀麪糊和丸梧子大空心溫酒八十丸婦人加當歸赤石脂各一兩忌食蘿葍葱蒜牛肉醋酸物飴糖羊肉回春
斑龍丸
常服延年益壽鹿角膠鹿角霜兎絲子柏子仁熟地黃各八兩白茯苓破故紙各四兩右磨爲細末酒煮米糊和丸或以鹿角膠入好酒烊化和丸梧子大薑鹽湯下五十丸昔蜀中有一老人貨此藥於市自云壽三百八十歲矣每歌曰尾閭不禁滄海竭九轉金丹都謾說惟有斑龍頂上珠能補玉堂關下血有學其道者傳得此方彼老人化爲白鶴飛去不知所終正傳
人參固本丸
一名二黃元夫人心藏血腎藏精精血充實則鬚髮不白顔貌不衰延年益壽藥之滋補無出於生熟二地黃世人徒知服二地黃而不知服二門冬爲引也蓋生地黃能生心血用麥門冬引入所生之地熟地黃能補腎精用天門冬引入所補之地四味互相爲用又以人參爲通心氣之主天門冬去心薑汁浸二日酒浸二日麥門冬去心酒浸二日泔浸三日生乾地黃熟地黃幷酒浸各二兩右以石磨磨如泥或爛搗以杏仁湯化開漉淨渣又磨淨盡如澄小粉之法撇去上面水取藥粉曬乾乃入人參末一兩煉蜜和丸梧子大每取五七十丸溫酒鹽湯任下忌蘿葍葱蒜必用方
玄兎固本丸
治同上兎絲子酒製熟地黃生乾地黃幷酒浸焙天門冬麥門冬幷酒浸去心五味子茯神各四兩山藥微炒三兩蓮肉人參枸杞子各二兩右末蜜丸梧子大每取八九十丸溫酒或鹽湯任下心法
固本酒
治勞補虛益壽延年烏鬚髮美容顔生乾地黃熟地黃天門冬麥門冬幷去心白茯苓各二兩人參一兩右剉用磁缸盛好酒十壺浸藥三日文武火煮一二時以酒黑色爲度空心服三五杯衛生篇
烏鬚酒
治同上黃米三斗麥門冬八兩生地黃何首烏各四兩天門冬熟地黃枸杞子牛膝當歸各二兩人參一兩右爲末入好麯拌飯如常釀法待酒熟榨出取淸每日淸晨飮一二杯微醺爲度忌白酒蘿葍葱蒜牛肉黃米卽粘黍米色黃也回春
單方
只取一味或作丸或作末或煎湯服或丸或末每服二錢煎湯則每五錢
凡二十三種
黃精
久服輕身駐顔不老不飢根莖花實皆可服之採根先用滾水綽去苦汁九蒸九曝食之或陰乾搗末每日淨水調服忌食梅實本草
菖蒲
輕身延年不老取根泔浸一宿曝乾搗末以糯米粥入煉蜜和丸梧子大酒飮任下朝服三十丸夕服二十丸本草
菖蒲酒方菖蒲根絞汁五斗糯米五斗炊熟細麯五斤拌勻如常釀法酒熟澄淸久服通神明延年益壽入門
甘菊花
輕身耐老延年苗葉花根皆可服陰乾搗末酒調服或蜜丸久服本草
菊花酒方甘菊花生地黃枸杞根皮各五升水一石煮取汁五斗糯米五斗炊熟入細麯和勻入甕候熟澄淸溫服壯筋骨補髓延年益壽白菊花尤佳入門
天門冬
久服輕身延年不飢取根去皮心擣末和酒服或生擣絞汁煎爲膏和酒服一二匙漢甘始太原人服天門冬在人間三百餘年本草
天門冬酒方取根搗絞汁二斗糯米飯二斗拌細麯如常釀法候熟取淸飮乾者作末釀之亦可忌食鯉魚入門
地黃
久服輕身不老採根洗擣絞汁煎令稠納白蜜更煎作丸如梧子空心酒下三十丸日三忌葱蒜蘿葍勿犯鐵器本草
地黃酒方糯米一斗百度洗生地黃三斤細切同蒸拌白麯釀之候熟取淸飮入門
朮
煎餌久服輕身延年一名山精神農藥經曰必欲長生常服山精採根泔浸去黑皮炒搗作末一斤入蒸過茯苓八兩蜜丸服或取汁煎和酒服或煎令稠作丸服忌桃李雀蛤葱蒜蘿葍本草
仙朮湯常服延年明目駐顔輕身不老蒼朮十九兩二錢棗肉六升杏仁二兩四錢乾薑炮五錢甘草灸五兩白鹽炒十兩右細末每二錢沸湯點服空心局方
兎絲子
久服明目輕身延年酒浸曝乾蒸之如此九次搗爲末每二錢空心溫酒調服一日二次本草
百草花
主百病長生神仙取百種草花陰乾搗末和酒服亦煮花汁釀酒服之本草
何首烏
久服黑鬚髮益精髓延年不老忌葱蒜蘿葍無鱗魚勿犯鐵器本草
取根米泔浸軟竹刀刮去皮切作片黑豆汁浸透陰乾却用甘草汁拌曬乾擣爲末酒服二錢或蜜丸服之
何首烏丸延年益壽取一斤泔浸曬乾切片以初男乳汁拌曬一二次搗末棗肉和丸梧子大初服二十丸日加十丸毋過百丸空心溫酒鹽湯下此藥非陽虛甚者不可單服入門
松脂
久服輕身不老延年煉法取松脂七斤以桑灰汁一石煮三沸接置冷水中凝復煮之凡十遍色白矣服法取煉脂搗下篩以醇酒和白蜜如餳日服一兩得效方
服葉法取葉細切更硏酒下三錢亦可粥飮和服亦可以炒黑大豆同搗作末溫水調服更佳俗方
槐實
久服明目黑鬚髮延年槐者虛星之精十月上巳日採子服之去百病長生本草
槐膽丸明目黑髮固齒延年十月上巳日採槐實納陶缸中封口鹽泥固濟埋背陰墻下掘三尺土中至臘月初八日取出去皮取黑子裝在牛膽內高懸陰乾至次年淸明日取出每日空心白湯呑下一粒二日二粒漸加至十五粒以後每日減一粒周而復始入門
柏葉
久服除百病延年益壽取葉陰乾爲末蜜丸小豆大酒下八十一丸服一年延十年命二年延二十年命忌食雜肉五辛本草
柏葉茶取東向柏葉置甑中飯上蒸之以水淋數過陰乾每日煎服入門
枸杞
久服輕身不老耐寒暑令人長壽枸杞當用莖皮地骨當用根皮枸杞子當用其紅實子及葉同功根莖葉子皆可服嫩葉作羹作虀可常服皮及子作末蜜丸常服亦可酒浸服
金髓煎取紅熟枸杞子酒浸兩月漉出硏爛以布濾去滓取汁幷前浸藥酒於銀石器內熬成膏每日溫酒下二大匙日二次久服可以羽化本草
茯苓
久服不飢延年却老取白茯苓合白菊花或合白朮丸散任意皆可常服又法白茯苓去皮酒浸十五日漉出搗爲末每服三錢水下日三久服延年耐老面若童顔本草
五加皮
久服輕身耐老煮根莖如常法釀酒服主補益或煮湯以代茶飮亦可世有服五加皮酒散而獲延年不死者不可勝計本草
桑椹
久服變白不老取黑熟者曝乾搗末蜜丸長服又多取釀酒服主補益本草
蓮實
久服輕身耐老不飢延年去皮心搗爲末作粥或磨作屑作飯長服皆佳又搗末酒飮任下二錢久服令人長生本草
芡仁
卽鷄頭實也久服輕身不飢耐老神仙仙方取此幷蓮實合餌最佳作粉食之甚妙是長生之藥服之延年
芡仁粥粳米一合鷄頭實末二合煮粥空心服之益精氣聰利耳目能駐年本草
海松子
久服輕身延年不飢不老作粥常服最佳本草
胡麻
卽黑脂麻也久服輕身不老耐飢渴延年一名巨勝白蜜一升巨勝一升合之名曰靜神丸又服法胡麻九蒸九曝炒香杵末蜜丸彈子大酒下一丸忌食毒魚生菜久服長生
魯女生服胡麻餌朮絶穀八十餘年甚少壯日行三百里
胡麻大豆大棗同九蒸九曝作團食延年斷穀本草
蔓菁子
長服可斷穀長生九蒸九曝搗爲末水服二錢日二本草
人乳汁
補五藏益年令人肥白悅澤取甘香乳汁入銀器內頓滾五更時熱服每一吸卽以指塞鼻孔按脣貼齒而漱乳與口津相和然後以鼻引上吸使氣由明堂入腦方可徐徐嚥下凡五七次爲一度久服甚佳
漢張蒼常服人乳故年過百餘歲肥白如瓠本草心法
白粥
凡晨起食粥利膈養胃生津液令一日淸爽所補不小晩粳米濃煮令爛食之入門
神枕法
昔泰山下有老翁失其名字漢武帝東巡見老翁鋤於道傍背上有白光高數尺帝怪而問之有道術否老翁對曰臣昔年八十五時衰老垂死頭白齒豁有道士者敎臣服棗飮水絶穀幷作神枕法中有三十二物其中二十四物善以當二十四氣其八物毒以應八風臣行之轉少白髮還黑墮齒復生日行三百里臣今年一百八十矣不能棄世入山顧戀子孫復還食穀已二十餘年猶得神枕之力往不復老武帝視其顔狀常如五十許人驗問隣人皆云信然帝乃從受其方作枕而不能隨其絶穀飮水也
作枕方用五月五日七月七日取山林柏以爲枕長一尺二寸高四寸空中容一斗二升以柏心赤者爲蓋厚二分蓋致之令密又當使可開閉又鑽蓋上爲三行行四十孔凡一百二十孔令容粟米大
用藥芎芎當歸白芷辛夷杜蘅白朮藁本木蘭川椒桂皮乾薑防風人參桔梗白茯苓荊實肉蓯蓉飛廉柏實薏苡款冬花白薇秦椒蘼蕪凡二十四物以應二十四氣加毒者八物以應八風烏頭附子藜蘆皂莢菵草礬石半夏細辛凡三十二物各一兩皆剉以毒藥上安之滿枕中用布囊以衣枕枕之百日面有光澤一年體中諸疾一一皆愈而身盡香四年白髮變黑齒落復生耳目聰明神方驗秘不傳非其人也武帝以問東方朔答云昔女廉以此方傳玉靑玉靑以傳廣成子廣成子以傳黃帝近有穀城道士淳于公枕此藥枕年百餘歲而頭髮不白夫病之來皆從陽脈起令枕藥枕風邪不侵人宜矣又雖以布囊衣枕上當復以韋囊重包之須欲臥枕時乃脫去之詔賜老翁匹帛老翁不受曰臣之於君猶子之於父也子之知道以上之於父義不受賞又臣非賣道者以陛下好善故進此耳帝止而更賜以諸藥雲笈七籤
煉臍法
卽彭祖固陽固蔕長生延壽丹也詳見臍部
熏臍秘方
除百病保命延年詳見臍部
灸臍法
有人年老而顔如童子者蓋每歲以鼠糞灸臍中一壯故也資生經
本朝韓雍侍郞討大藤峽獲一賊年逾百歲而甚壯健問其由曰少時多病遇一異人敎令每歲灸臍中自後康健云彙言
附養老
老因血衰
夫人兩腎中間白膜之內一點動氣大如筯頭鼓舞變化大闔周身熏蒸三焦消化水穀外禦六淫內當萬慮晝夜無停年老精血俱耗平居七竅反常啼哭無淚笑反有淚鼻多濁涕耳作蟬鳴喫食口乾寐則涎溢溲尿自遺便燥或泄晝則多睡夜臥惺惺不眠此老人之病也入門
老人治病
年老之人雖有外感切忌苦寒藥及大汗吐下宜以平和之藥調治
老人覺小水短少卽是病進宜服却病延壽湯病後虛弱宜增損白朮散小便頻數者腎氣丸去澤瀉加茯神益智方見虛勞大便乾燥者宜疎風順氣丸蘇麻粥方幷見大便部痰病宜六君子湯方見痰飮三子養親湯方見咳嗽潤下丸二賢散方幷見痰飮入門
老人保養
若一向憊乏之人則當加溫補調停饘粥以爲養宜補中益氣湯異功散方幷見內傷部衛生湯固眞飮子方幷見虛勞且於養性延年之藥皆可選用又人乳牛乳常服最佳入門
却病延壽湯
治老人小水短少人參白朮各一錢牛膝白芍藥各七分陳皮白茯苓山楂肉當歸甘草各五分右剉薑三片煎服不拘時春加川芎夏加黃芩麥門冬秋冬倍當歸生薑小水如舊乃止藥此老人養生之捷法也入門
增損白朮散
保養衰老人參白朮白茯苓陳皮藿香乾葛各七分木香乾生薑甘草各三分右剉水煎不拘時溫服丹溪附餘
服人乳法
無病婦人乳汁二盞好淸酒半盞入銀器或石器內同滾頓服每日五更時一服種杏
牛乳粥
牛乳汁一升入細米心少許煮粥令熟常服最宜老人種杏
精
精爲身本
靈樞曰兩神相薄合而成形常先身生是謂精精者身之本也又曰五穀之津液和合而爲膏內滲入于骨空補益髓腦而下流于陰股陰陽不和則使液溢而下流于陰下過度則虛虛則腰背痛而脛痠又曰髓者骨之充腦爲髓海髓海不足則腦轉耳鳴胻痠眩冒
精爲至寶
夫精者極好之稱人之精最貴而甚少在身中通有一升六合此男子二八未泄之成數稱得一斤積而滿者至三升損而喪之者不及一升精與氣相養氣聚則精盈精盈則氣盛日啖飮食之華美者爲精故從米從靑人年十六則精泄凡交一次則喪半合有喪而無益則精竭身憊故慾不節則精耗精耗則氣衰氣衰則病至病至則身危噫精之爲物其人身之至寶乎養性
仙書曰陰陽之道精液爲寶謹而守之後天而老經頌云道以精爲寶寶持宜秘密施人卽生人留己則生己結嬰尙未可何況空廢棄棄損不覺多衰老而命墜人之可寶者命可惜者身可重者精肝精不固目眩無光肺精不足肌肉消瘦腎精不固神氣減少脾精不堅齒髮浮落若眞精耗散疾病卽生死亡隨至
象川翁曰精能生氣氣能生神榮衛一身莫大於此養生之士先寶其精精滿則氣壯氣壯則神旺神旺則身健身健而少病內則五藏敷華外則肌膚潤澤容顔光彩耳目聰明老當益壯矣
黃庭經曰急守精室勿妄泄閉而寶之可長活
五藏皆有精
難經曰心盛精汁三合脾有散膏半斤膽盛精汁三合
內經曰腎者主水受五藏六府之精而藏之註云腎爲都會關司之所非腎一藏獨有精也
五藏各有藏精幷無停泊于其所蓋人未交感精涵于血中未有形狀交感之後慾火動極而周身流行之血至命門而變爲精以泄焉故以人所泄之精貯于器拌少鹽酒露一宿則復爲血矣眞詮
脈法
脈經曰男子脈微弱而澁爲無子精氣淸冷也
脈訣曰遺精白濁當驗於尺結芤動緊二證之的
又曰濇脈爲精血不足之候丈夫脈濇號傷精又曰濇爲精竭血枯
醫鑑曰微濇傷精
精宜秘密
內經曰凡陰陽之要陽密乃固故曰陽强不能密陰氣乃絶陰平陽秘精神乃治陰陽離決精氣乃絶註曰陰陽交會之要正在於陽氣閉密而不妄泄爾密不妄泄則生氣强固而能久長此聖人之道也陽自强而不能閉密則陰泄瀉而精氣竭絶矣陰氣和平陽氣閉密則精神之用日益治也
秘精宜服金鎖思仙丹大鳳髓丹秘眞丸玉露丸金鎖丹
金鎖思仙丹
治精氣不固蓮花蘂蓮子芡仁等分爲末金櫻子煎膏和丸梧子大空心鹽湯下三十丸一月見效卽不走泄久服精神完固能成地仙入門
大鳳髓丹
治心火旺盛腎水不足心有所欲速於感動疾于施泄黃柏炒二兩縮砂一兩甘草五錢半夏炒猪苓茯苓紅蓮蘂益智仁各二錢五分右爲末鹽水和丸梧子大空心糯米飮呑下五十丸或七十丸海藏
一名封髓丹
秘眞丸
一名秘元丹治精氣不固白龍骨一兩別硏大訶子皮五箇朱砂五錢內一分爲衣縮砂五錢右爲末糯米糊和丸菉豆大朱砂爲衣空心鹽酒下二丸臨臥冷水下三丸不可多服太秘河間
玉露丸
白龍骨九蒸九曝兎絲子酒製韭子瓦上微炒各三兩右爲末蜜丸梧子大空心鹽湯呑下十丸初服忌房事活人心方
金鎖丹
肉蓯蓉五兩酒浸搗爲膏破故紙微炒四兩巴戟去心附子炮各二兩胡桃肉二十箇右爲末和蓯蓉膏丸如梧子大每十丸鹽湯或溫酒下食前玉露丸食後金鎖丹服經月雖老弱下元不衰永閉精也如欲泄精車前子一合煎湯服之妙活人心方
節慾儲精
內經以八八之數爲精髓竭之年是當節其慾矣千金方載素女論六十者閉精勿泄是慾當絶矣宜節不知節宜絶不能絶坐此而喪生蓋自取之也資生經
人年四十以下多有放恣四十以上卽頓覺氣力衰退衰退旣至衆病蜂起久而不治遂至不救若年過六十有數旬不得交合而意中平平者自可閉固也又曰凡覺陽事輒成必謹而抑之不可縱心竭意以自戕也若一度制得則一度火滅一度增油若不能制縱慾施瀉卽是膏火將滅更去其油可不深自防也養生書
仙書曰慾多則損精苟能節精可得長壽也
靜坐則腎水自升獨居則房色自絶入門
宜縮陽秘方
縮陽秘方
水蛭尋起九條入水椀養住至七月七日取出陰乾秤有多少入麝香蘇合香三味一般細硏爲末蜜少許爲餠遇陽興時卽將少許擦左脚心卽時痿縮過日復興再擦醫鑑
煉精有訣
全在腎家下手內腎一竅名玄關外腎一竅名牝戶眞精未泄乾體未破則外腎陽氣至子時而興人身之氣與天地之氣兩相脗合精泄體破則吾身陽生之候漸晩有丑而生者次則寅而生者又次則卯而生者有終不生者始與天地不相應矣煉之之訣須半夜子時卽披衣起坐兩手搓極熱以一手將外腎兜住以一手掩臍而凝神于內腎久久習之而精旺矣眞詮
西蕃人多壽考每夜臥常以手掩外腎令溫煖此亦一術也彙言
補精以味
內經曰精生於穀又曰精不足者補之以味然醴郁之味不能生精惟恬憺之味乃能補精洪範論味而曰稼穡作甘世間之物惟五穀得味之正但能淡食穀味最能養精凡煮粥飯而中有厚汁滾作一團者此米之精液所聚也食之最能生精試之有效眞詮
遺泄精屬心
丹溪曰主閉藏者腎也司疎泄者肝也二藏皆有相火而其系上屬於心心君火也爲物所感則易動心動則相火亦動動則精自走相火翕然而起雖不交會亦暗流而疎泄矣所以聖人只是敎人收心養心其旨微矣
精之主宰在心精之藏制在腎心腎氣虛不能管攝因小便而出者曰尿精因見聞而出者曰漏精直指
初因君火不寧久則相火擅權精元一於走而不固甚則夜失連連日亦滑流不已宜服坎離丸黃連淸心飮入門
坎離丸
黃柏知母等分童便九蒸九曬九露爲末地黃煎膏和丸梧子大空心鹽湯下三五十丸入門
黃連淸心飮
治君火旣動而相火隨之而精泄黃連生地黃當歸甘草茯神酸棗仁遠志人參蓮肉各等分右剉五錢水煎服入門
夢泄屬心
直指曰邪客於陰神不守舍故心有所感夢而後泄也其候有三年少氣盛鰥曠矜持强制情慾不自覺知此泄如甁之滿而溢者人或有之勿藥可也心家氣虛不能主宰或心受熱邪陽氣不收此泄如甁之側而出者人多有之其病猶輕合用和平之劑藏府積弱眞元久虧心不攝念腎不攝精此泄如甁之罅而出者人少有之其病最重須當大作補湯
夢遺不可作虛冷亦有經絡熱而得之嘗治一人至夜脊心熱夢遺用珍珠粉丸猪苓丸遺止而終服紫雪脊熱始除淸心丸亦佳本事
夢遺全屬心蓋交感之精雖常有一點白膜裹藏於腎而元精以爲此精之本者實在乎心日有所思夜夢而失之矣宜黃連淸心飮入門
夢與鬼交而泄精名曰夢遺專主於熱用黃柏知母牡蠣蛤粉若內傷氣血不能固守而夢遺者當補以八物湯加減呑樗根皮丸八物湯方見虛勞
本事曰年少壯者節慾而遺泄宜淸心丸珍珠粉丸
戴氏曰夢遺精滑皆相火所動久則有虛而無寒也
正傳曰一人夢遺形瘦服定志珍珠粉丸而效
固眞丹鹿角散保精湯歸元散皆治夢交泄精
固眞丹
治遺精夢泄晩蠶蛾二兩肉蓯蓉白茯苓益智各一兩龍骨五錢右爲末鹿角膠酒浸化開和丸梧子大每服三十丸空心溫酒下乾物壓之羅謙甫
鹿角散
治久虛夢泄鹿角屑鹿茸酥灸各一兩白茯苓七錢半人參白茯神桑螵蛸川芎當歸破故紙龍骨韭子酒浸一宿焙各五錢柏子仁甘草各二錢半右爲末每五錢薑五片棗二枚粳米百粒同煎空心服直指
保精湯
治陰虛火動夜夢遺精當歸川芎白芍藥生地黃薑汁炒麥門冬黃柏酒炒知母蜜炒黃連薑汁炒梔子童便炒乾薑炒黑牡蠣煆山茱萸肉各五分右剉水煎空心服醫鑑
歸元散
治夢遺日久氣下陷宜升提腎氣以歸元人參白朮白茯苓遠志酸棗仁炒麥門冬黃柏知母二味幷童便炒鷄頭實蓮花蘂枸杞子陳皮川芎各五分升麻甘草各二分半右剉蓮肉三箇棗子一枚水煎空心溫服回春
珍珠粉丸
治夢遺泄精及精滑黃柏新瓦上炒赤眞蛤粉各一斤眞珠三兩右爲末滴水丸梧子大每取一百丸空心溫酒送下法曰陽盛承陰故精泄黃柏降心火蛤粉鹹而補腎陰易老方無珍珠一味正傳
猪苓丸
治年壯氣盛情慾動中所願不得意淫於外以致夢遺半夏一兩破如豆大猪苓末二兩先將一半炒半夏令色黃不令焦出火毒只取半夏爲末糊丸梧子大候乾更用前猪苓末一半同炒微裂入砂甁內養之空心溫酒或鹽湯下三五十丸蓋半夏有利性而猪苓導水卽腎閉導氣使通之意
一名半苓丸也本事
淸心丸
治經絡熱而夢泄心熱恍惚厚黃柏一兩爲末龍腦一錢右蜜丸梧子大每十五丸空心麥門湯呑下本事
樗根皮丸
治房勞過傷精滑夢遺樗根白皮炒爲末酒糊和丸梧子大然性凉而燥不可單服須以八物湯煎水呑下爲佳入門
定志珍珠粉丸
治心虛夢泄蛤粉黃柏炒人參白茯苓各三兩遠志菖蒲靑黛各二兩樗根白皮一兩右爲末麪糊和丸梧子大靑黛爲衣空心薑鹽湯下五十丸正傳
夢泄亦屬鬱
本事曰腎氣閉卽泄精素問曰腎者作强之官伎巧出焉又曰腎藏精蓋腎能攝精氣以生育人倫者也或育或散皆主於腎今腎氣衰則一身之精氣無所管攝故妄行而出不時猪苓丸一方正爲此設
綱目曰夢遺屬鬱滯者居太半庸醫不知其鬱但用澁劑固脫殊不知愈澁愈鬱其病反甚嘗治一男子夢遺白濁小腹有氣衝上每日腰熱卯作酉凉腰熱作則手足冷前陰無氣腰熱退則前陰氣耕手足溫又朝多下氣暮多噫氣一旬二旬必遺脈且弦滑而大午則洪大予知其有鬱滯先用沈香和中丸下之方見痰飮次用加減八味湯方見五藏呑滋腎丸方見小便百丸若與澁藥則遺與濁反甚或一夜再遺改用導赤散方見五藏大劑煎服遺濁皆止
又一男子夢遺醫與澁藥反甚先與神芎丸方見五藏大下之却服此猪苓丸亦痊可見夢遺屬鬱滯者多矣
精滑脫屬虛
仲景曰失精家小腹弦急陰頭寒目眩髮落脈極虛芤遲爲淸穀亡血失精男子失精女人夢交桂枝龍骨牡蠣湯主之
靈樞曰恐懼而不解則傷精精傷則骨痠痿厥精時自下又曰精脫者耳聾
內經曰思想無窮所願不得意淫於外入房太甚宗筋弛縱發爲筋痿及爲白淫夫腎藏天一以慳爲事志意內治則精全而澁若思想外淫房室太甚則固有淫泆不守輒隨溲尿而下然本於筋痿者以宗筋弛縱也謙甫
其不御女漏者或聞淫事或見美色或思想無窮所願不得或入房太甚宗筋弛縱發爲筋痿而精自出者謂之白淫宜乎滲漏而不止也宜加減珍珠粉丸方見小便
又曰慾心一動精隨念去凝滯久則莖中痒痛常如欲小便然或從小便而出或不從便出而自流者謂之遺精比之夢遺尤甚八物湯加減呑珍珠粉丸方見上
少時慾過陽脫而遺泄者宜金鎖正元丹方見五藏秘眞丹入門
精滑專主濕熱用黃柏知母牡蠣蛤粉丹溪
一人虛而泄精脈弦大服諸藥不效後用五倍子一兩白茯苓二兩爲丸服之良愈五倍澁脫之功敏於龍骨蛤粉也綱目
童男陽盛情動於中志有所慕而不得遂成夜夢而遺精愼不可補淸心乃安朝服淸心蓮子飮方見消渴暮服定志丸方見神部醫鑑
戴氏曰不因夢而自泄者謂之精滑皆相火所動也
精滑脫宜巴戟丸補眞玉露丸固精丸芡實丸瑣陽丹玉鎖丹秘元丹約精元九龍丹皆可選用
巴戟丸
治面色白而不澤悲愁欲哭脈按之空虛是爲脫精脫神宜峻補肝腎收斂精氣補益元陽五味子巴戟肉蓯蓉兎絲子人參白朮熟地黃骨碎補茴香牡蠣龍骨覆盆子益智仁各等分右爲末蜜丸梧子大每三十丸米飮呑下日三服虛甚八物湯呑下東垣
補眞玉露丸
治陽虛精脫不禁白茯苓白龍骨水飛韭子酒浸炒兎絲子酒浸煮各等分右爲末蜜丸梧子大每五十丸空心溫酒或鹽湯呑下後以美饍壓之宜火日修合寶鑑
桂枝龍骨牡蠣湯
治失精桂枝白芍藥龍骨煆牡蠣煆生薑各三兩甘草二兩大棗十二枚右剉以水七升煮至三升分三服仲景
固精丸
治腎虛精泄能秘精收脫知母黃柏幷鹽水炒各一兩牡蠣煆芡實蓮花蘂白茯苓遠志各三錢龍骨二錢山茱萸五錢右爲末山藥糊和丸梧子大朱砂爲衣空心鹽湯下五十丸心法
芡實丸
治陽虛未交先泄及夢泄神效芡仁五百箇七夕蓮花鬚山茱萸各一兩白疾黎五兩覆盆子二兩龍骨五錢右爲末蜜丸梧子大空心蓮肉煎湯下六七十丸入門
瑣陽丹
治脫精滑泄不禁桑螵蛸灸三兩龍骨白茯苓各一兩右爲末糊丸梧子大煎茯苓鹽湯下七十丸得效
玉鎖丹
治精氣虛滑遺泄不禁龍骨蓮花蘂芡仁烏梅肉各等分右爲末山藥糊和丸小豆大空心米飮下三十丸得效
秘元丹
治精不禁危急者龍骨酒煮焙靈砂水飛各一兩縮砂訶子小者煨取肉各五錢右爲末糯米糊和丸菉豆大溫水下十五丸加至三十丸
約精丸
治小便中泄精不止新韭子霜後採者一斤酒浸一宿焙白龍骨二兩右爲末酒調糯米粉爲糊和丸梧子大空心鹽湯下三十丸直指
九龍丹
治精滑枸杞子金櫻子山楂子蓮子蓮花熟地黃芡仁白茯苓當歸各等分右爲末酒麪糊和丸梧子大空心溫酒或鹽湯下五十丸如精滑便濁者服二三日尿淸如水飮食倍常行步輕健正傳
治小便白濁出髓條方
酸棗仁炒白朮人參白茯苓破故紙益智仁茴香牡蠣煆各等分右爲末加靑鹽酒糊和丸梧子大空心溫酒或米飮下三十丸心法
白淫
內經曰思想無窮所願不得或入房太甚宗筋弛縱發爲筋痿及爲白淫
張子和曰莖中作痛痛極則痒或陰莖挺縱不收或出白物如精隨溲而下得之於房室勞傷及邪術所使宜以降心火之劑下之宜服瀉心湯方見火熱淸心蓮子飮方見消渴
白淫宜珍珠粉丸方見上金箔丸白龍丸
白淫宜與精滑脫條同參治之
金箔丸
治白淫亦治夢泄晩蠶蛾炒破故紙炒韭子炒牛膝酒浸肉蓯蓉酒浸龍骨山茱萸桑螵蛸灸兎絲子酒浸各一兩右爲末蜜丸梧子大空心酒下三十丸寶鑑
白龍丸
治虛勞腎損白淫滑泄鹿角霜牡蠣煆各二兩龍骨生一兩右爲末酒麪糊和丸梧子大空心溫酒鹽湯下三五十丸不惟治遺精且能固精壯陽神效醫鑑
濕痰滲爲遺精
宜服加味二陳湯及樗根白皮丸醫鑑
加味二陳湯
半夏薑製赤茯苓鹽水炒梔子炒黑各一錢半陳皮白朮桔梗升麻酒炒柴胡酒炒甘草各一錢石菖蒲七分黃柏知母各三分右剉作一服薑三片水煎空心服
樗根白皮丸
治濕熱傷脾遺精韭子炒一兩白芍藥炒五錢黃柏知母幷鹽水炒牡蠣煆各三錢白朮枳實茯苓柴胡升麻各二錢右爲末神麯糊和丸梧子大空心鹽湯下五十丸
補精藥餌
宜服人參固本丸瓊玉膏斑龍丸地黃元延年益壽不老丹延齡固本丹固眞飮子
人參固本丸
補精生血方見身形
瓊玉膏
生精補氣方見身形
斑龍丸
補精血方見身形
地黃元
卽錢氏方六味地黃元也專補腎水能生精補精滋陰方見虛勞
延年益壽不老丹
能生精補腎方見身形
延齡固本丹
能補精益血氣方見身形
固眞飮子
治精氣滑脫將成勞證能補腎精滋陰方見虛勞
單方
或煎服或丸服或作末服或酒浸服
凡二十一種
地黃
浸汁洒酒九蒸九曝謂之熟地黃不蒸曝而陰乾者謂之生乾地黃熟者性溫能滋腎補血益髓塡精生乾者性平亦能補精血丸服酒浸服皆佳本草
兎絲子
添精益髓治莖中寒精自出亦治鬼交泄精爲末服作丸服皆佳本草
肉蓯蓉
益精髓治男子泄精又治精敗面黑肉蓯蓉四兩水煮令爛細硏入精羊肉分爲四度和五味及米煮粥空心服本草
五味子
益男子精本草
五味子膏澁精氣治夢遺滑脫五味子一斤洗淨水浸一宿挼取汁去核以布濾過入鍋內入冬蜜二斤慢火熬成膏每取一二匙空心白湯調服本草
何首烏
益精髓取根米泔浸一宿竹刀刮去皮黑豆汁拌曝乾爲末和酒服或蜜丸服皆佳入門
白茯苓
酒浸與光明砂同用能秘精東垣湯液
治心虛夢泄白茯苓細末每四錢米飮調下日三直指
枸杞子
補益精氣作丸服或浸酒服皆佳本草
金櫻子
澁精氣止遺泄和鷄頭實作水陸丹方見正傳補眞秘精甚佳本草
山茱萸
添益精髓能秘精煎服丸服幷佳本草
牡蠣
治鬼交泄精又治精滑不固火煆醋淬七次爲末醋糊和丸梧子大每五十丸空心鹽湯下名曰固眞丸東垣
桑螵蛸
益精氣又主漏精蒸過搗末和米飮服或作丸服本草
原蠶蛾
益精氣止泄精灸爲末或散或丸服皆佳本草
蜻蛉
卽蜻蜓也止泄精炒爲末或散或丸服本草
鷄頭實
卽芡仁也益精氣能秘精氣爲末或散或丸或作粥服本草
覆盆子
主腎精虛竭酒浸蒸乾爲末或散或丸服本草
胡麻
卽黑脂麻也塡精髓酒蒸半日曬乾爲末或散或丸服皆佳本草
韭子
主夢泄止泄精得桑螵蛸龍骨主漏精微炒爲末或散或丸服之本草
龍骨
主夢泄精又龍骨韭子爲泄精要藥火煆爲末或散或丸服綱目
鹿茸
主夢泄止泄精灸去毛爲末或散或作丸服皆佳本草
黃狗肉
塡精髓和五味煮熟空心食本草
膃肭臍
主精冷精衰灸爲末或散服或丸服皆佳本草
導引法
治遺精以手兜托外腎一手摩擦臍輪左右輪換久久擦之不惟可以止精且可以補下元更擦腎兪胸前脇下湧泉但心窩忌擦入門
又法止遺精用短床或蒲蘿內側身曲腿而臥不許伸脚病自安回春
又法夜半子時分陽正興時仰臥瞑目閉口舌頂上顎將腰拱起用左手中指頂住尾閭穴用右手大指頂住無名指根拳着又將兩腿俱伸兩脚十指俱摳提起一口氣心中存想脊背腦後上貫至頂門慢慢直下至丹田方將腰腿手脚從容放下如再行照前而陽衰矣如陽未衰再行兩三遍此法不惟速去泄精之疾久則水火旣濟永無疾病矣回春
鍼灸法
遺精夢泄心兪白環兪膏肓兪腎兪中極關元等穴或鍼或灸綱目
失精精溢中極大赫然谷太衝等穴皆主之綱目
虛勞失精宜取大赫中封綱目
遺精五藏虛竭灸曲骨端一穴四七壯穴在前陰橫骨中央曲如月中央是也綱目
便濁失精取腎兪夢泄精取三陰交各灸二七壯神效得效
氣
氣爲精神之根蔕
東垣曰氣者神之祖精乃氣之子氣者精神之根蔕也
茅眞君曰氣是添年藥心爲使氣神若知行氣主便是得仙人養性
氣生於穀
靈樞曰人受氣於穀穀入於胃以傳與肺五藏六府皆以受氣其淸者爲榮其濁者爲衛榮在脈中衛在脈外營周不休五十度而復大會陰陽相貫如環無端
又曰上焦開發宣五穀味熏膚充身澤毛若霧露之漑是謂氣
正理曰日啖飮食之精熟者益氣此氣生於穀故從氣從米人身之中全具天地陰陽造化之氣得勤而用之人年二十而氣壯節慾少勞則氣長而緩多慾勞倦則氣少而短氣少則身弱身弱則病生病生則命危矣
氣爲衛衛於外
靈樞曰衛氣者所以溫分肉而充皮膚肥腠理而司開闔故衛氣溫則形分足矣
內經曰衛者水穀之悍氣也其氣慓疾滑利不能入於脈也故循皮膚之中分肉之間熏於肓膜散於胸腹
又曰陽氣者一日而主外平旦人氣生日中而陽氣隆日西而陽氣虛氣門乃閉是故暮而收拒無擾筋骨無見霧露反此三時形乃困薄
又曰陽氣若天與日失其所則折壽而不彰故天運當以日光明是故陽因而上衛外者也釋曰陽主動凡人之知覺運動耳目視聽言嗅皆陽氣熏膚充身澤毛若霧露之漑而充之耳若陽氣一失其所則散解不行而熏充澤漑之道澁所以九竅閉塞于內肌肉壅滯于外而知覺運動視聽言嗅之靈皆失也人之陽氣猶天之日光人失陽氣則壽命易折猶天失光明則萬物無以發生也
入門曰人身之氣流行每子時自左脚心涌泉穴起陽循左足腹脇手而上至頭頂顖門午位而止午時自頂門循右手脇腹足而下至右脚心而止是坎離爲陰陽消息也
衛氣行度
靈樞曰衛氣之行一日一夜五十周於身晝日行於陽二十五周夜行於陰二十五周是故平旦陰盡陽氣出於目目張則氣上行於頭循項下足太陽循背下至小指之端其散者別於目銳眥下手太陰下至手小指之間外側其散者別於目銳眥下足少陽注小指次指之間以上循手少陽之分側下至小指之間其別者以上至耳前注足陽明以下行至跗上入五指之間其散者從耳下下手陽明入大指之間入掌中其至於足也入足心出內踝下行陰分復合於目故爲一周二十五周於身陽盡於陰陰受氣矣其始入於陰常從足少陰注於腎腎注於心心注於肺肺注於肝肝注於脾脾復注於腎亦如陽行之二十五周而復合於目矣
又曰人經脈上下左右前後二十八脈周身十六丈二尺以應二十八宿漏水下百刻以分晝夜故一萬三千五百息氣行五十營於身矣
東垣曰元氣之來也徐而和細細如線邪氣之來也緊而强如巨川之水不可遏也
榮衛異行
綱目曰榮氣之行自太陰始至足厥陰終一周於身也詳其一周於身外至身體四肢內至五藏六府無不周遍故其五十周無晝夜陰陽之殊衛氣之行則不然晝但周陽於身體四肢之外不入五藏六府之內夜但周陰於五藏六府之內不出於身體四肢之外故必五十周至平但方與榮大會於肺手太陰也
生氣之原
難經疎曰十二經脈者皆係於生氣之原所謂生氣之原者謂腎間動氣也此五藏六府之本十二經脈之根呼吸之門三焦之原一名守邪之神故氣者人之根本也
又曰氣海丹田實爲生氣之原氣海一穴在臍下一寸半丹田一穴一名關元在臍下三寸
氣爲呼吸之根
正理曰人受生之初在胞胎之內隨母呼吸及乎生下剪去臍帶則一點眞靈之氣聚于臍下凡人唯氣最先莫先於呼吸眼耳鼻舌意是謂六慾皆由是氣非是氣則聲色香味觸法都不知覺氣之呼接于天根氣之吸接于地根氣之在人身一日周行八百一十丈
易曰一闔一闢謂之變往來不窮謂之通程伊川曰涵養之道出入之息者闔闢之機而已又曰闔闢往來見之鼻息張橫渠曰人之有息蓋剛柔相摩乾坤闔闢之象也朱紫陽調息箴曰氤氳開闔其妙無窮誰其屍之不宰之功
參同契曰二用無爻位周流行六虛六虛卽卦之六畵也以喩一呼一吸往來上下久之則神凝息定所以成變化也呼則氣出陽之闢也吸則氣入陰之闔也蓋人身之陰陽與天地陰陽相似若能御呼吸於上下使之周流不息則闔闢往來之妙盡在吾身中元和子曰人身大抵同天地是也
莊周曰眞人之息息之以踵衆人之息息之以喉蓋氣在下焦其息遠氣在上焦其息促義亦類此
胎息法
眞詮曰人在胎中不以口鼻呼吸惟臍帶繫于母之任脈任脈通于肺肺通于鼻故母呼亦呼母吸亦吸其氣皆于臍上往來天台謂識神托生之始與精血合根在于臍是以人生時惟臍相連初學調息須想其氣出從臍出入從臍滅調得極細然後不用口鼻但以臍呼吸如在胞胎中故曰胎息初閉氣一口以臍呼吸數之至八十一或一百二十乃以口吐氣出之當令極細以鴻毛着于口鼻之上吐氣而鴻毛不動爲度漸習漸增數之久可至千則老者更少日還一日矣葛仙翁每盛暑輒入深淵之底十日許乃出以其能閉氣胎息耳但知閉氣不知胎息無益也
養性曰胎息者如嬰兒在母胎中氣息自在上至氣關下至氣海不假口鼻之氣故能閉氣不息能入深泉旬日不出也
又曰內觀之要靜神定心亂想不起邪妄不侵氣歸臍爲息神入氣爲胎胎息相合混而爲一名曰太乙
調氣訣
彭祖曰和神導氣之道當得密室閉戶安床煖席枕高二寸半正身偃臥瞑目閉氣於胸膈中以鴻毛着鼻上而不動經三百息耳無所聞目無所見心無所思如此則寒暑不能侵蜂蠆不能毒壽三百六十歲此隣於眞人也
養性曰人身虛無但有遊氣氣息得理卽百病不生故善攝養者須知調氣方焉調氣之法夜半後日中前氣生得調日中後夜半前氣死不得調調氣之時則仰臥床鋪厚軟枕高下共身平舒手展脚兩手握固去身四五寸兩脚相去四五寸數數叩齒飮玉漿引氣從鼻入腹足則停止有力更取久住氣悶從口細細吐出盡遠以鼻細細引入出氣一準前法閉口以心中數數令耳不聞能至千則去仙不遠矣若天陰風雨大寒暑勿取氣但閉之
又曰凡吐者出故氣亦名死氣納者取新氣亦名生氣故老子云玄牝之門鼻曰玄門口曰牝戶天地之根綿綿若存用之不勤言口鼻天地之間可以出納陰陽死生之氣也
正理曰守氣之妙在乎全精尤當防其睡眠夫人遇行走則氣急而嗄甚睡則氣麤而齁惟坐靜則氣平而緩
醫鑑曰人自十六歲精氣漸減不但男女之慾足以損敗一與事應則視聽言動皆耗散精氣之原故釋氏面壁仙家坐關皆築基煉己苦行以防耗此神氣便是長生之術
肺主氣
內經曰肺主氣又曰諸氣者皆屬於肺註曰肺有六葉兩耳葉中有二十四孔行列分布陰陽淸濁之氣
又曰肺藏氣氣有餘則喘咳上氣不足則息利少氣
靈樞曰膻中爲氣之海膻中者肺室也有餘則胸面俱赤不足則少氣力不多言
脈法
仲景曰脈浮而汗出如流珠者衛氣衰也
又曰寸口脈微而澁微者衛氣衰澁者榮氣不足
脈經曰寸口脈瞥瞥如羹上肌者陽氣微縈縈如蜘蛛絲者陰氣衰也
又曰代者氣衰細者氣少浮而絶者氣欲絶
又曰趺陽脈浮而澁澁則衛氣虛虛則短氣
脈訣曰下手脈沈便知是氣沈極則伏濇弱難治其或沈滑氣兼痰飮
又曰沈弦細動皆氣痛證心痛在寸腹痛在關下部在尺脈象顯然
仲景曰趺陽脈微而緊緊則爲寒微則爲虛微緊相搏則爲短氣
氣爲諸病
丹溪曰周流乎一身以爲生者氣也苟內無所傷外無所感何氣病之有哉今者冷氣滯氣逆氣上氣皆是肺受火邪氣得炎上之化有升無降熏蒸淸道甚而轉成劇病局方例用辛香燥熱之劑是以火濟火也
張子和曰諸病皆生於氣諸痛皆因於氣
回春曰風傷氣者爲疼痛寒傷氣者爲戰慄暑傷氣者爲熱悶濕傷氣者爲腫滿燥傷氣者爲閉結
序例曰人生氣中如魚在水水濁則魚瘦氣昏則人病邪氣之傷人最爲深重經絡旣受此氣傳入藏府隨其虛實冷熱結以成病病又相生故流變遂廣矣
氣逸則滯
臞仙曰人之勞倦有生於無端不必持重執輕仡仡終日惟是閑人多生此病蓋閑樂之人不多運動氣力飽食坐臥經絡不通血脈凝滯使然也是以貴人貌樂而心勞賤人心閑而貌苦貴人嗜慾不時或昧於忌犯飮食珍羞便乃寢臥故常須用力但不至疲極所貴榮衛流通血脈調暢譬如流水不汚戶樞不蠹也
入門曰逸則氣滯亦令氣結輕者行動卽愈重者橘皮一物湯
橘皮一物湯
橘皮洗淨一兩新汲水煎服
七氣
七氣者喜怒悲思憂驚恐或以爲寒熱恚怒喜憂愁皆通也直指
直指曰人有七情病生七氣氣結則生痰痰盛則氣愈結故調氣必先豁痰如七氣湯以半夏主治而官桂佐之蓋良法也
又曰七氣相干痰涎凝結如絮如膜甚如梅核窒礙於咽喉之間喀不出嚥不下或中滿艱食或上氣喘急曰氣隔曰氣滯曰氣秘曰氣中以至五積六聚疝癖癥瘕心腹塊痛發則欲絶殆無往而不至矣
宜服七氣湯四七湯分心氣飮香橘湯
七氣湯
治七情鬱結心腹絞痛半夏製三錢人參肉桂甘草灸各七分右剉生薑三片煎服局方
四七湯
治七氣凝結狀如破絮或如梅核窒礙咽喉咯不出嚥不下或胸膈痞滿痰涎壅盛半夏製二錢赤茯苓一錢六分厚朴製一錢二分紫蘇葉八分右剉薑七片棗二枚煎服局方
分心氣飮
治七情痞滯通利大小便淸而疎快紫蘇葉一錢二分甘草灸七分半夏製枳殼各六分靑皮陳皮木通大腹皮桑白皮木香赤茯苓檳榔蓬朮麥門冬桔梗桂皮香附子藿香各五分右剉薑三片棗二枚燈心十莖煎服直指
香橘湯
治七情所傷中脘腹脇脹滿香附米炒半夏製橘皮各一錢半甘草灸五分右剉薑五片棗二枚煎服直指
九氣
黃帝問曰余知百病生於氣也怒則氣上喜則氣緩悲則氣消恐則氣下寒則氣收炅則氣泄驚則氣亂勞則氣耗思則氣結九氣不同何病之生岐伯對曰怒則氣逆甚則嘔血及飱泄故氣上矣喜則氣和志達榮衛通利故氣緩矣悲則心系急肺布葉擧而上焦不通榮衛不散熱氣在中故氣消矣恐則精却却則上焦閉閉則氣還還則下焦脹故氣不行矣寒則腠理閉氣不行故氣收矣炅則腠理開榮衛通汗大泄故氣泄矣驚則心無所倚神無所歸慮無所定故氣亂矣勞則喘息汗出內外皆越故氣耗矣思則心有所存神有所歸正氣留而不行故氣結矣內經
又有九氣一曰膈氣二曰風氣三曰寒氣四曰熱氣五曰憂氣六曰喜氣七曰驚氣八曰怒氣九曰山嵐瘴氣積聚如杯心腹刺痛發則欲死宜神仙九氣湯正氣天香湯得效
九氣治法高者抑之下者擧之寒者熱之熱者寒之驚者平之勞者溫之結者散之喜者以恐勝之悲者以喜勝之心法
神仙九氣湯
治九氣作痛香附子片子薑黃甘草灸各等分右爲末每服二錢鹽湯點服得效
正氣天香湯
治同上亦治婦人氣痛香附子三錢烏藥陳皮紫蘇葉各一錢乾薑甘草各五分右剉水煎服或爲末鹽湯點服二錢亦佳丹溪
中氣
本事曰凡人暴喜傷陽暴怒傷陰憂愁怫意氣多厥逆便覺涎潮昏塞牙關緊急若槪作中風用藥多致殺人若有此證急化蘇合香元灌之醒後隨證調治
得效曰中風則脈浮身溫口多痰涎中氣則脈沈身凉口無痰涎中風而以中氣藥治之亦無所傷中氣而以中風藥投之禍不旋踵先用蘇合香元次用七氣湯加石菖蒲
方氏曰中風多不能治中氣須臾便醒其故何歟夫中風中氣一源流也皆由忿怒所致人之五志惟怒爲甚所以爲病之暴也蓋少壯之人氣血未虛眞水未竭火畏於水不能上升所以身凉無痰涎須臾便醒也老衰之人氣血俱虛眞水已竭火寡於畏得以上升所以身溫有痰涎多不能治也
入門曰中氣虛者八味順氣散實者四七湯
回春曰中氣者因與人相爭暴怒氣逆而暈倒也先用薑湯灌救甦後用木香順氣散
醫鑑曰內經曰無故而瘖脈不至不治自己謂氣暴逆也氣復則已審如是雖不服藥亦可
八味順氣散
治中氣最佳人參白朮白茯苓靑皮白芷陳皮烏藥各七分甘草三分右剉水煎服得效
木香順氣散
治中氣烏藥靑皮香附子陳皮半夏製厚朴枳殼各一錢木香縮砂各五分桂皮乾薑甘草灸各三分右剉薑三片水煎服回春
上氣
靈樞曰邪在肺則寒熱上氣
內經曰肺藏氣氣有餘則喘咳上氣
上氣者呼多吸少氣息促急也宜蘇子降氣湯秘傳降氣湯至聖來復丹方見下沈香降氣湯快氣湯
蘇子降氣湯
治上氣喘促半夏麯蘇子炒硏各一錢肉桂陳皮去白各七分半當歸前胡厚朴甘草灸各五分右剉薑三片棗二枚紫蘇五葉同煎服局方
秘傳降氣湯
治上氣及氣不升降頭目昏眩腰脚無力桑白皮一錢陳皮枳殼柴胡甘草灸各五分地骨皮五加皮骨碎補訶子皮草果桔梗半夏麯各三分右剉薑三片紫蘇三葉水煎服局方
沈香降氣湯
治氣不升降上氣喘促便香附子四兩甘草灸一兩二錢縮砂五錢沈香四錢右爲細末每服二錢以蘇鹽湯調下正傳
快氣湯
治同上香附子三兩半縮砂八錢甘草灸四錢右細末每一錢鹽湯點服得效
一方
卒上氣喘急鳴息便欲絶人參爲細末每一錢溫水調服日五六服濃煎服亦可本草
又方
治上氣白芥子一升搗碎盛袋浸二升酒中經七日每溫服三合日二次本草
下氣
綱目曰下氣屬心經曰夏脈者心也心脈不及下爲氣泄是也
又曰癲癎勞瘵者若氣下泄不止者必死此眞氣竭絶腸胃腠理閉塞穀氣不能宣通於腸胃之外故從腸胃中泄出也
河間曰腸胃鬱結穀氣內發而不能宣通於腸胃之外故善噫而或下氣也
仲景曰傷寒陽明病胃中有燥屎者必轉失氣下之卽愈轉失氣乃氣下泄也詳見寒門
短氣
明理曰短氣者氣短而不能相續者是已若有氣上衝而實非氣上衝也呼吸雖數而不能相續似喘而不搖肩似呻吟而無痛實爲難辨之證要識其眞者氣急而短促是也
仲景曰平人寒熱短氣不足以息者實也又曰短氣有微飮當從小便去之苓桂朮甘湯主之腎氣丸亦主之方見虛勞
入門曰氣短者呼吸不相接續是也有結胸者有停水怔忡者有風濕相搏者有素弱氣虛者大抵心腹脹滿者爲實爲邪在裏心腹濡滿者爲虛爲邪在表
東垣曰氣短小便利者四君子湯去茯苓加黃芪補之
入門曰氣散則中虛倦怠無力短氣不足以息宜調中益氣湯方見內傷人參養榮湯方見虛勞
脈經曰寸口脈沈胸中短氣
苓桂朮甘湯
治胸有痰飮短氣赤茯苓二錢桂枝白朮各一錢半甘草五分右剉水煎服仲景
少氣
綱目曰少氣者氣少不足以言也
靈樞曰肺藏氣氣不足則息利少氣又曰肺虛則少氣不能報息又曰腎生氣腎虛則少氣力言吸吸骨痠懈惰不能動又曰膻中爲氣之海不足則少氣不足以言
內經曰怯然少氣者是水道不行形氣消索也言而微終日乃復言者奪氣也宜生脈散方見暑門人參膏獨參湯黃芪湯
易老曰眞氣虛弱脈弱懶語宜四君子湯人參黃芪湯益氣丸
東垣曰內傷脾胃致中氣虛少宜補中益氣湯益胃升陽湯幷見內傷
人參膏
治元氣虛乏精神短少言語不接能回元氣於無何有之鄕王道也人參一斤切片入砂鍋內水浮藥一指文武火煎乾一半傾在別處又將渣如前煎三次嚼參無味乃止却將前汁入鍋內熬成膏日服五六匙有肺火與天門冬對用甚妙入門
人參治脾肺陽氣不足能補氣促短氣少氣非升麻爲引用不能補上升之氣升麻一分人參三分爲相得也若補下焦元氣瀉腎中火邪茯苓爲之使東垣
人參膏獨參湯須以長流水煎服乃有奇效醫說
獨參湯
單用人參濃煎服醫說
黃芪湯
治氣虛發熱百脈搖動有如蟲行相火自足上升心常煩悸頭重腦悶乃淸和調勻鎭定之劑也黃芪二錢人參甘草各一錢當歸五分五味子九粒右剉煎服活人心方
四君子湯
補眞氣虛弱治氣短氣少人參去蘆白茯苓白朮甘草灸各一錢二分半右剉水煎服局方
方氏曰人參補肺扶脾白朮健脾燥濕茯苓降氣滲濕甘草補胃和中譬如寬厚和平之君子不爲奸險卒暴之行也
醫鑑曰人參補元氣白朮健脾胃茯苓滲濕又引人參下行補下焦元氣入門
人參黃芪湯
治虛損少氣人參二錢黃芪白朮陳皮各一錢當歸白茯苓甘草灸各五分右剉薑三片棗二枚水煎空心服易老
益氣丸
治言語多損氣氣少懶語能補上益氣人參麥門冬各七錢橘皮桔梗甘草灸各五錢五味子二十一粒右極細末水浸油餠和丸芡實大每一丸細嚼津唾嚥下油餠乃和油燒餠也回春易老
氣痛
入門曰人身元氣與血循環彼橫行藏府之間而爲疼痛積聚痃癖壅逆胸臆之上而爲痞滿刺痛等證多因七情飮食鬱爲痰飮初起宜辛溫開鬱行氣豁痰消積久則宜辛寒降火以除根入門
氣滯上焦爲心胸痞痛宜枳橘湯桔梗枳殼湯方見胸部淸膈蒼莎丸上同
氣滯中焦爲腹脇刺痛宜神保元木香破氣散撞氣阿魏丸
氣滯下焦爲腰痛疝瘕宜蟠葱散方見前陰四磨湯方見大便木香順氣丸木香檳榔丸
氣滯於外則周身刺痛或浮腫宜流氣飮子木香流氣飮三和散五皮散方見浮腫
凡氣痛宜烏沈湯復元通氣散神仙沈麝元一粒金丹小烏沈湯
枳橘湯
治氣滯胸痞痛橘皮八錢枳殼一錢半右剉薑四片水煎服鬱甚加薑黃少許入門
淸膈蒼莎丸
治濕熱散鬱止痛蒼朮二兩便香附子一兩半黃連黃芩各五錢右爲末取紅熟瓜蔞去皮同搗丸如菉豆大溫水下三五十丸一方蒸餠和丸薑湯下入門
神保元
治諸氣注痛又治心膈痛腹脇痛腎氣痛全蝎全者七箇巴豆十箇去皮爲霜木香胡椒各二錢半朱砂一錢半內入半爲衣右爲末蒸餠和丸麻子大朱砂爲衣每五七丸薑湯溫酒任下局方
木香破氣散
治氣痛香附子四兩烏藥薑黃各二兩木香甘草灸各五錢右細末每二錢鹽湯點服心法
撞氣阿魏元
治一切氣痛蓬朮炒丁香皮炒陳皮靑皮川芎茴香炒甘草灸各一兩縮砂桂心白芷各五錢阿魏酒浸一宿硏爲糊胡椒各二錢半生薑四兩切片鹽一兩同淹一宿炒褐色右爲末以阿魏糊和丸芡實大朱砂爲衣每取三丸空心以薑鹽湯細嚼嚥下得效
木香順氣丸
治諸氣痞滯刺痛黑牽牛子頭末破故紙各二兩枳殼陳皮香附子各一兩木香蘿葍子大腹皮各五錢右爲末水丸梧子大溫水下五十丸使氣升降而歸於腎也心法
木香檳榔丸
治濕熱氣滯痞痛大黃四兩黑丑頭末黃芩各二兩木香檳榔黃連當歸枳殼靑皮陳皮香附子蓬朮黃柏各一兩右爲末水丸梧子大溫水下五七十丸瑞竹堂方
流氣飮子
治氣注疼痛或腫脹大腹子一錢陳皮赤茯苓當歸白芍藥川芎黃芪枳實半夏製防風甘草各七分半紫蘇葉烏藥靑皮桔梗各五分木香二分半右剉薑三片棗二枚水煎服入門
木香流氣飮
治諸氣痞痛或腫脹陳皮一錢藿香木香厚朴靑皮香附子麥門冬白芷沈香各七分半白朮肉桂木通檳榔紫蘇葉各六分草果甘草各五分大腹皮木瓜人參蓬朮丁香皮半夏製赤茯苓石菖浦各三分右剉分二貼薑三片棗二枚水煎服正傳
三和散
治諸氣鬱滯或脹或痛川芎一錢沈香紫蘇葉大腹皮羌活木瓜各五分木香白朮檳榔陳皮甘草灸各三分右剉水煎服入門
烏沈湯
治諸氣背膂心腹痛烏藥一兩沈香五錢甘草灸四錢人參三錢右細末每一錢薑鹽湯點服局方
復元通氣散
治氣不宣通周身走痛白丑頭末二兩茴香炒穿山甲煻火煨胖各一兩半陳皮去白玄胡索甘草灸各一兩木香五錢右細末每二錢薑湯或溫酒調下局方
神仙沈麝元
治一切氣痛不可忍甘草二兩沒藥血竭沈香麝香朱砂各一兩木香五錢右爲末熬甘草作膏搜和藥末丸如芡實大每一丸薑鹽湯嚼下血氣痛醋湯下直指
一粒金丹
治氣痛瘂芙蓉卽鴉片二錢半阿魏一錢木香沈香各五分牛黃二分半右將沈香木香牛黃爲末以鴉片阿魏放椀內滴水熔化和蜜爲丸菉豆大金箔爲衣每一粒熱氣痛凉水下冷氣痛滾水下神效回春
小烏沈湯
治諸氣心腹刺痛香附子二兩烏藥一兩沈香甘草各二錢半右爲末每一錢沸鹽湯點服局方
一方
治一切氣痛香附子炒四兩陳皮去白一兩甘草生二錢半右細末每二錢鹽湯點服綱目
氣逆
靈樞曰黃帝曰何謂逆而亂岐伯對曰淸氣在陰濁氣在陽榮氣順脈衛氣逆行淸濁相干亂于胸中是爲太悗與悶同故氣亂于心則煩心密默俛首靜伏亂于肺則俛仰喘喝按手以呼亂于腸胃則爲霍亂亂于臂脛則爲四厥亂于頭則爲厥逆頭重眩仆
入門曰氣逆者氣自腹中時時上衝也
內經曰諸逆衝上皆屬於火
丹溪曰病人自言冷氣從下而上者此上升之氣自肝而出中挾相火其熱爲甚自覺其冷非眞冷也又曰氣之上逆屬陽無寒之理覺惡寒者乃火極似水也
入門曰散火之法必先破氣氣降則火自降矣
氣逆宜退熱淸氣湯導氣枳殼丸火盛者滋陰降火湯加便香附子茯神沈香方見虛勞
退熱淸氣湯
治氣逆柴胡陳皮赤茯苓各一錢半夏製枳殼各八分便香附七分川芎五分縮砂七粒硏木香甘草灸各三分右剉薑三片水煎服入門
導氣枳殼丸
治逆氣上攻心胸痞痛枳殼麩炒木通炒靑皮陳皮桑白皮灸蘿葍子炒白丑炒頭末黑丑炒頭末蓬朮煨三稜煨茴香炒各等分右爲末薑汁糊和丸梧子大每三五十丸橘皮湯呑下宣明
氣鬱
丹溪曰氣之初病其端甚微或因七情或感六氣或因飮食以致津液不行淸濁相干自氣成積自積成痰氣爲之鬱或痞或痛
正傳曰氣鬱而濕滯濕滯而成熱故氣鬱之病多兼浮腫脹滿
入門曰鬱者病結不散也氣鬱不散二陳湯煎水呑下交感丹又曰血凝氣滯宜復元通氣散痰壅氣滯宜順氣導痰湯方見風門
氣鬱宜交感丹木香勻氣散木香調氣散方見積聚上下分消導氣湯鬱兼腫脹宜流氣飮子木香流氣飮五皮散沈香降氣湯四方見上
交感丹
治諸氣鬱滯一切公私怫情名利失志抑鬱煩惱七情所傷不思飮食面黃形羸胸膈痞悶諸證神效大能升降水火香附子一斤長流水浸三日取炒茯神四兩右搗爲末蜜丸彈子大每一丸細嚼以降氣湯送下回春
降氣湯
香附子製茯神甘草各一錢右水煎服
木香勻氣散
治氣鬱滯藿香甘草灸各八錢縮砂四錢沈香木香丁香白檀香白豆蔲各二錢右爲末每二錢薑三片紫蘇五葉鹽少許煎湯點服入門
上下分消導氣湯
治氣鬱功勝分心氣飮常患氣惱之人可用此枳殼桔梗桑白皮川芎赤茯苓厚朴靑皮香附子便炒各二兩黃連薑汁炒半夏製瓜蔞仁澤瀉木通檳榔麥芽炒各一兩甘草灸三錢右剉每一兩薑三片水煎服或爲末神麯糊和丸白湯下七八十丸名分消丸回春
氣不足生病
靈樞曰邪之所在皆爲不足故上氣不足腦爲之不滿耳爲之苦鳴頭爲之苦傾目爲之瞑中氣不足溲便爲之變腸爲之苦鳴下氣不足乃爲痿厥心悗
又曰上氣不足推而揚之下氣不足積而從之陰陽皆虛火自當之
氣絶候
靈樞曰五陰氣俱絶則目系轉轉則目運目運者爲志先死志先死則遠一日半死矣六陽氣俱絶則陰與陽相離離則腠理發泄絶汗乃出故旦占夕死夕占旦死絶汗者大如珠出而不流也
又曰六府氣絶于外者上氣脚縮五藏氣絶于內者下利不禁甚者手足不仁
又曰若陽氣前絶陰氣後竭者其人死身色必靑陰氣前絶陽氣後竭者其人死身色必黃腋下溫心下熱也仲景
禁忌
內經曰久臥傷氣
西山記曰近穢氣觸眞氣近死氣亂生氣
凡人空腹不用見屍臭氣入鼻舌上白起口常臭欲見屍者皆須飮酒見之能辟毒得效
凡入疫癘熱病之家皆當防其毒氣傳染毒氣者大汗穢毒之氣也類聚
用藥法
正傳曰男子屬陽得氣易散女人屬陰遇氣多鬱是以男子之氣病常少女人之氣病常多故治法曰女人宜調其血以耗其氣男子宜調其氣以養其血
入門曰七情總發於一心七氣總隸於一氣氣陽也動則爲火故以降火化痰消積分治之大槪氣虛四君子湯氣實小烏沈湯火多合黃連解毒湯方見傷寒痰多合二陳湯方見痰飮積多合平胃散方見五藏
丹溪曰久患氣證氣不歸元久服藥無效者以破故紙爲君則效其方破故紙炒一兩茴香炒乳香各五錢爲末蜜丸梧子大空心白湯下五十丸
方氏曰氣病用氣藥而不效者氣之所藏無以收也蓋肺主氣腎藏氣靑木香元木香順氣丸皆用破故紙所以使氣升降而歸於腎藏也
入門曰氣病通用二陳湯方見痰飮上焦氣滯加枳殼桔梗香附縮砂中焦氣滯加厚朴枳實三稜蓬朮下焦氣滯加靑皮木香檳榔氣痛加枳殼氣實加烏藥香附氣虛加參朮木香
丹溪曰治上升之氣用香附黃連黃芩梔子又曰氣無補法世俗之言也不思正氣虛者不能運行邪氣着而爲病經曰壯者氣行則愈怯者着而成病苟或氣怯不用補法氣何由行又曰氣鬱須用川芎香附梔子芩連
又曰木香行中下焦氣香附快滯氣陳皮泄逆氣紫蘇散表氣厚朴泄衛氣檳榔泄至高之氣藿香上行胃氣沈香升降眞氣腦麝散眞氣凡此皆泄氣之標不能治氣之本
通治氣藥
宜用蘇合香元至聖來復丹交感丹四七湯分心氣飮上下分消導氣湯烏沈湯流氣飮子木香流氣飮六方見上
蘇合香元
治一切氣疾及中氣上氣氣逆氣鬱氣痛白朮木香沈香麝香丁香安息香白檀香朱砂水飛半爲衣犀角訶子皮香附子蓽撥各二兩蘇合油入安息香膏內乳香龍腦各一兩右細末用安息香膏幷煉蜜搜和千擣每一兩分作四十丸每取二三丸井華水或溫水溫酒薑湯化服局方有龍腦則謂之龍腦蘇合元無龍腦則謂之麝香蘇合元
至聖來復丹
治氣不升降一切危急之證可冷可熱可緩可急如中氣上氣氣痛氣鬱皆效硝石硫黃各一兩同爲細末入椀內以微火溫炒以柳木篦不住手攪令陰陽氣相入不可火太過恐傷藥力再硏極細名二氣末太陰玄精石硏飛一兩五靈脂硏水飛澄去砂石曬乾靑皮陳皮幷去白各二兩爲末和勻以好醋打麪糊搜和丸如豌豆大每服三十粒或五十粒空心粥飮呑下局方
單方
凡二十四種
人參
補五藏氣不足又治氣弱氣短氣虛或煎或末或熬膏多服妙
木香
治心腹一切氣本草
凡腔子裏氣須用些木香行之入門
丹溪曰木香行中下二焦氣須以檳榔爲使又曰木香味辛如氣鬱不達固宜用之若陰火上衝則當用黃柏知母而少用木香佐之
湯液曰調諸氣散滯氣治腹中氣不轉運末服煎服幷佳
片子薑黃
治氣爲最能治冷氣刺痛末服煮服皆佳本草
黃芪
湯液曰實衛氣能溫分肉充皮膚肥腠理又能補上中下內外三焦之氣
東垣曰肥白氣虛人宜多服蒼黑氣實者勿用煎湯服之佳
生薑
丹溪曰生薑散氣
湯液曰此藥能行陽而散氣煎服良
香附子
大下氣本草
丹溪曰香附主氣分之病佐以木香散滯氣泄肺氣佐以沈香無不升降又曰沈香佐香附流動諸氣極妙凡人有病則氣滯而餒故香附入氣分爲君藥末服煎服丸服幷佳
白豆蔲
下氣本草
丹溪曰補上焦元氣馨香之氣味令胃氣上行末服佳
牽牛子
黑者屬水白者屬金乃瀉氣之藥也心法
下一切氣壅滯本草
末服丸服幷佳
沈香
升降眞氣又能養諸氣上而至天下而至泉用爲使湯液
佐以烏藥走散滯氣本草
入門曰保和衛氣入湯磨汁和服入丸散硏極細服
枳殼
下氣本草
正傳曰稟受素壯而氣刺痛用枳殼烏藥若氣不舒而刺痛當用木香
治冷氣攻刺枳殼二兩香附子甘草各一兩爲末每二錢葱白煎湯調服得效
烏藥
治一切氣與沈香同磨作湯點服治胸腹冷氣甚穩當本草
檳榔
下一切氣本草
湯液曰苦以破滯辛以散邪專破滯氣下行又泄胸中至高之氣末服良
厚朴
主五藏一切氣又能走冷氣煎服佳本草
訶子皮
下氣治一切氣氣虛人宜緩緩少服蓋雖澁腸而又泄氣故也煎服末服幷佳本草
龍腦
下惡氣其性輕浮飛揚能透達關竅之氣入他藥服本草
麝香
辟惡氣本草
麝能引藥氣透達直指
通關透竅上達肌膚內入骨髓與龍腦相同香竄過之入門末服又入丸藥用
陳皮
下氣又治逆氣本草
湯液曰導胸中滯氣又能益氣若去滯氣橘皮三分加靑皮一分煎服本草
靑皮
主氣滯破積結及膈氣煎服末服幷佳本草
蘿葍
大下氣草木中惟蘿葍下氣最速爲其辛也生薑雖辛止能散而己蘿葍辛而又甘故能散緩而下氣速也蘿葍子尤下氣炒煎服末服幷佳本草
葱白
通陽氣以通上下之陽去靑取白連根煎服本草
紫蘇葉
下氣與橘皮相宜氣方中多用之又散表氣濃煎服本草
人乳
益氣爲百藥之長最宜長服之本草
牛肉
補虛益氣滋養氣血肚尤良爛蒸食之本草
黃狗肉
益氣補陽氣和五味煮熟食之本草
六字氣訣
噓肝氣呵心氣呼脾氣呬肺氣吹腎氣嘻三焦氣其法以口吐鼻取能去病延壽
肝若噓時目爭精肺知呬氣手雙擎心呵頂上連叉手腎吹抱取膝頭平脾病呼時須撮口三焦客熱臥嘻嘻
春噓養肝夏呵養心秋呬養肺冬吹養腎四季呼養脾不時嘻養三焦切忌出聲聞於口耳也臞仙
肝病大呼三十遍細呼十遍心病大呵三十遍細呵十遍脾病大呼三十遍細呼十遍肺病大呬三十遍細呬十遍腎病大吹五十遍細吹十遍皆須左右導引然後乃爲之得效
鍼灸法
一切氣疾取氣海氣逆取尺澤商丘太白三陰交噫氣上逆取太淵神門短氣取大陵尺澤少氣取間使神門大陵少衝足三里下廉行間然谷至陰肝兪氣海伸應
上氣灸太衝氣結食不消灸太倉冷氣臍下痛灸關元百壯短氣灸大椎隨年壯肺兪百壯神闕二七壯又灸第五椎下隨年壯得效
短氣取天井大椎肺兪肝兪魚際尺澤甲乙
氣亂于心取神門大陵氣亂于肺取魚際太谿氣亂于腸胃取太白陷谷足三里氣亂于頭取天柱大杼通谷束骨氣亂于臂脛取二間三間內庭陷谷液門中渚俠谿臨泣靈樞
神
神爲一身之主
內經曰心者君主之官神明出焉
無名子曰天一生水在人曰精地二生火在人曰神
回春曰心者一身之主淸淨之府外有包絡以羅之其中精華之聚萃者名之曰神通陰陽察纖毫無所紊亂
邵子曰神統於心氣統於腎形統於首形氣交而神主乎其中三才之道也
內經曰太上養神其次養形故養神者必知形之肥瘦榮衛血氣之盛衰血氣者人之神不可不謹養也註云神安則壽延神去則形弊故不可不謹養也
五味生神
內經曰天食人以五氣地食人以五味五氣入鼻藏於心肺上使五色修明音聲能彰五味入口藏於腸胃味有所藏以養五氣氣和而生津液相成神乃自生
心藏神
臞仙曰心者神明之舍中虛不過徑寸而神明居焉事物之滑如理亂棼如涉驚浸或怵惕或懲創或喜怒或思慮一日之間一時之頃徑寸之地炎如火矣若嗜慾一萌卽不善也歸而勿納是與良心競也凡七情六慾之生於心皆然故曰心靜可以通乎神明事未至而先知是不出戶知天下不窺牖見天道也蓋心如水之不撓久而澄淸洞見其底是謂靈明宜乎靜可以固元氣則萬病不生故能長久若一念旣萌神馳於外氣散於內血隨氣行榮衛昏亂百病相攻皆因心而生也大槪怡養天君疾病不作此治心之法也
內經曰心藏神神有餘則笑不休神不足則悲註云心藏脈脈舍神心氣虛則悲實則笑不休也
皇甫士安曰心虛則悲悲則憂心實則笑笑則喜
人身神名
黃庭經曰肝神龍煙字含明形長七寸靑錦衣鳳玉鈴狀如懸瓠其色靑紫心神丹元字守靈形長九寸丹錦飛裳狀如未開垂蓮其色赤脾神常在字魂停形長七寸六分黃錦之衣狀如覆盆其色黃肺神皓華字虛成形長八寸素錦衣裳黃雲之帶狀如華蓋覆磬其色紅白腎神玄冥字育嬰形長三寸六分蒼錦之衣狀如圓石其色黑膽神龍曜字威明形長三寸六分九色錦衣綠華裙狀如懸瓠其色靑
正理曰黃庭經云至道不煩決存眞泥丸百節皆有神神名最多莫能枚擧身中有三部上部八景髮神胸神眼神鼻神耳神口神舌神齒神中部八景肺神心神肝神脾神左腎神右腎神膽神喉神下部八景腎神大腸神小腸神胴神胃神膈神兩脇神左陽神右陰神身中有九宮眞人心爲絳宮眞人腎爲丹元宮眞人肝爲蘭臺宮眞人肺爲尙書宮眞人脾爲黃庭宮眞人膽爲天靈宮眞人小腸爲玄靈宮眞人大腸爲末靈宮眞人膀胱爲玉房宮眞人又有元首九宮眞人腦有九辨故頭有九宮一曰雙丹宮二曰明堂宮三曰泥丸宮四曰流珠宮五曰大帝宮六曰天庭宮七曰極眞宮八曰玄丹宮九曰大皇宮也又有金樓重門十二亭長身外有一萬八千陽神身內有一萬八千陰神所主者爲絳宮眞人卽心主也又有三身神四智神三魂神爽靈胎光幽精七魄神屍狗伏矢雀淫飛毒天賊除穢臭師七元八識神假名異字難可悉數心主乃一身之君萬神爲之聽命焉故能虛靈知覺千變萬化
五藏藏七神
內經曰五藏所藏心藏神肺藏魄肝藏魂脾藏意腎藏志又曰脾藏意與智腎藏精與志是謂七神註云神者精氣之化成也魄者精氣之匡佐也魂者神氣之輔弼也意者記而不忘者也志者專意而不移者也
靈樞曰兩精相薄謂之神隨神往來謂之魂幷精出入謂之魄心有所憶謂之意意之所存謂之志因慮而處物謂之智也
藏氣絶則神見於外
一士人喜觀書忘食一日有紫衣人立於前曰公不可苦思思則我死矣問其何人曰我穀神也於是絶思而食如故矣延壽書
無錫游氏子以酒色得疾常見兩女子衣服鮮麗冉冉至腰而沒醫曰此腎神也腎絶則神不守舍故見於外也醫說
脈法
七情傷脈喜則脈散怒則脈促一作激憂則脈澁思則脈沈一作結悲則脈結一作緊驚則脈顫作動恐則脈沈得效
喜傷心則脈虛思傷脾則脈結憂傷肺則脈澁怒傷肝則脈濡恐傷腎則脈沈驚傷膽則脈動悲傷心包則脈緊凡七情之脈惟氣口緊盛而已細分之則如此入門
癲疾脈搏大滑久自已脈小堅急死不治又曰癲疾脈虛則可治實則死內經
癲癎之脈浮洪大長滑大堅實痰蓄心狂又曰大堅疾者癲狂脈訣
恍惚癲狂實大爲順沈細爲逆得效
靈樞曰凡脈急甚皆爲癲狂厥疾
心中驚悸脈必結代飮食之悸沈伏動滑脈訣
寸口脈動而弱動爲驚弱爲悸又曰肝脈動暴有所驚駭正傳
人恐怖其脈何狀師曰脈形如循絲纍纍然其面白脫色也又曰人愧者其脈何類師曰脈浮而面色乍白乍赤也脈經
神統七情傷則爲病
心藏神爲一身君主統攝七情酬酢萬機七情者喜怒憂思悲驚恐也又魂神意魄志以爲神主故亦皆名神也內經註
靈樞曰心怵惕思慮則傷神神傷則恐懼自失破䐃脫肉毛悴色夭死于冬脾憂愁而不解則傷意意傷則悗亂四肢不擧毛悴色夭死于春肝悲哀動中則傷魂魂傷則狂忘不精不精則不正當人陰縮而攣筋兩脇骨不擧毛悴色夭死于秋肺喜樂無極則傷魄魄傷則狂狂者意不存人皮革焦毛悴色夭死于夏腎盛怒而不止則傷志志傷則喜忘其前言腰脊不可以俛仰屈伸毛悴色夭死于季夏恐懼而不解則傷精精傷則骨痠痿厥精時自下是故五藏主藏精者也不可傷傷則夫守而陰虛陰虛則無氣無氣則死矣
又曰怵惕思慮者恐懼流淫而不止悲哀動中者竭絶而失生喜樂無極者神蕩散而不藏愁憂不解者氣閉塞而不行盛怒者迷惑而不治恐懼者神蕩散而不收
內經曰五精所幷精氣幷於心則喜幷於肺則悲幷於肝則憂幷於脾則畏幷於腎則恐註曰肺虛而心精幷之則爲喜肝虛而肺氣幷之則爲悲他藏倣此憂當作怒畏當作思
喜傷心者不可疾行不可久立怒傷肝者上氣不可忍熱氣盪胸短氣欲絶不得息憂傷肺者心系急上焦閉榮衛不通夜臥不安思傷脾者氣留不行積聚中脘不得飮食腹脹滿四肢怠惰悲傷心包者善忘不識人置物在處還取不得筋攣四肢浮腫恐傷腎者上焦氣閉不行下焦回還不散猶豫不決嘔逆惡心驚傷膽者神無所歸慮無所定說物不意而迫得效
靈樞曰志意者所以御精神收魂魄適寒溫和喜怒者也志意和則精神專直魂魄不散悔怒不起五藏不受邪矣
喜
內經曰心在志爲喜又曰心實則笑笑則喜又曰暴喜傷陽又曰暴怒傷氣又曰喜怒不節寒暑過度生乃不固又曰喜則氣緩蓋喜則氣和志達榮衛通利故氣緩矣
皇甫謐曰喜發於心而成於肺故過節則二藏俱傷
靈樞曰喜樂者神蕩散而不藏又曰喜樂無極則傷魄魄爲肺神也
怒
內經曰肝在志爲怒又曰暴怒傷陰又曰大怒則形氣絶而血菀於上使人薄厥菀鬱也薄闕謂氣絶也又曰血幷於上氣幷於下心煩惋善怒又曰怒則氣上又曰怒則氣逆甚則嘔血及飱泄矣註云怒則陽氣逆上而肝木承脾故嘔血及飱泄也又曰膽爲怒肝膽之病實則爲怒又曰陰出之陽則怒
綱目曰怒在陰陽爲陰閉遏而不得伸也東垣曰多怒者風熱陷下於地中是也
先賢詩曰怒來劇炎火焚和徒自傷觸來勿與競事過心淸凉柳公度善養生年八十餘步履輕健或求其術答曰吾無術但平生未嘗以元氣佐喜怒使氣海常溫耳延壽書
七情傷人惟怒爲甚蓋怒則肝木便克脾土脾傷則四藏俱傷矣綱目
治怒方香附末甘草末各一兩右和勻每三錢白湯調下
憂
內經曰肺在志爲憂又曰憂則氣沈
靈樞曰愁憂不解則傷意意爲脾神也又曰愁憂者氣閉塞而不行蓋憂則隔塞否閉氣脈斷絶而上下不通也氣固於內則大小便道偏不得通泄也
思
內經曰脾在志爲思又曰思則氣結註云繫心不散故氣亦停留而結也
皇甫謐曰思發於脾而成於心過節則二藏俱傷
靈樞曰因志而存變謂之思因思而遠慕謂之慮又曰怵惕思慮則傷神神傷則恐懼流淫而不止
悲
內經曰肺之志爲悲又曰心虛則悲悲則憂又曰精氣幷於肺則悲肝虛而肺氣幷之則爲悲又曰悲則氣消又曰肺主殺故其志爲悲
靈樞曰悲哀動中則傷魂又曰悲哀動中者竭絶而失生
驚
詳見驚悸類
恐
內經曰腎在志爲恐又曰胃爲恐註曰胃熱則腎氣微弱故爲恐又曰精氣幷於腎則恐由心虛而腎氣幷之故爲恐
靈樞曰足少陰之脈病善恐又曰恐懼而不解則傷精又曰恐懼者神蕩散而不收又曰恐則氣下註曰上焦固禁下焦氣還故氣不行矣
子和曰肝藏血血不足則恐蓋肝膽實則怒而勇敢虛則善恐而不敢也
綱目曰恐與驚相似然驚者爲自不知也恐者爲自知也蓋驚者聞響乃驚恐者自知如人將捕之狀及不能獨自坐臥必須人爲伴侶方不恐懼或夜必用燈照無燈燭亦恐懼者是也
驚悸
內經曰血幷於陰氣幷於陽故爲驚狂
內經註曰悸者心跳動也
綱目曰驚者心卒動而不寧也悸者心跳動而怕驚也
三因曰驚悸因事有所大驚而成者名曰心驚膽懾病在心膽經其脈大動宜朱砂安神丸鎭心丹加味溫膽湯
仲景曰心悸者火懼水也惟腎欺心故爲悸傷寒飮水多必心下悸
丹溪曰驚悸者有時而作血虛者宜朱砂安神丸有痰者宜加味定志丸大槪屬血虛與痰瘦人多是血虛肥人多是痰飮時覺心跳者亦是血虛
仲景曰食少飮多水停心下甚者則悸微者短氣
三因曰五飮停蓄閉於中脘最使人驚悸屬飮家
入門曰驚悸因思慮過度及大驚恐而作甚則心跳欲厥宜淸心補血湯辰砂妙香散氣血俱虛宜養心湯時作時止者痰因火動二陳湯加枳實麥門冬竹茹黃連梔子人參白朮當歸烏梅薑三片棗一枚煎入竹瀝三匙朱砂末三分調服方見痰飮
驚悸當補血安神宜靜神丹寧志元養血安神湯朱砂膏若氣鬱驚悸宜交感丹方見氣部加味四七湯諸方
朱砂安神丸
東垣曰熱淫所勝以黃連之苦寒去心煩除濕熱爲君以甘草生地黃之甘寒瀉火補氣滋生陰血爲臣當歸補血不足朱砂納浮溜之火而安神明也黃連六錢朱砂五錢甘草生乾地黃酒洗各三錢半當歸酒洗二錢半右爲末湯浸蒸餠和丸黍米大津唾嚥下二三十丸入門
鎭心丹
治心虛驚悸辰砂用黃松節酒浸龍齒用遠志苗同醋煮右只取砂齒等分爲末猪心血和丸芡實大每一丸以麥門冬菉豆燈心白蜜水煎豆熟爲度去滓臨臥調嚥下三因
加味溫膽湯
治心膽虛怯觸事易驚涎與氣搏變生諸證香附子二錢四分橘紅一錢二分半夏枳實竹茹各八分人參白茯苓柴胡麥門冬桔梗各六分甘草四分右剉作一貼薑三片棗二枚水煎服經驗方
入門名參胡溫膽湯
加味定志丸
治痰迷心膈驚悸怔忡白茯苓三兩遠志石菖蒲各二兩人參一兩琥珀鬱金各五錢右爲末蜜丸梧子大朱砂爲衣米飮下三十丸心法
淸心補血湯
治勞心思慮損傷精神頭眩目昏心虛氣短驚悸煩熱人參一錢二分當歸白芍藥炒茯神酸棗仁炒麥門冬各一錢川芎生地黃陳皮梔子炒甘草灸各五分五味子十五粒右剉作一貼水煎服
醫鑑名補血湯必用方名當歸飮
辰砂妙香散
治心氣不足驚悸怔忡恍惚恐怖悲憂慘戚喜怒不常虛煩少睡山藥白茯苓茯神黃芪遠志薑製各一兩人參桔梗甘草各五錢朱砂三錢木香二錢半麝香一錢右爲細末每二錢溫酒調下不飮酒人以蓮肉煎湯調下得效
養心湯
治憂愁思慮傷心或勤政勞心以致心神不足驚悸少睡白茯苓茯神當歸生地黃各一錢黃芪蜜灸遠志薑汁炒各八分川芎柏子仁酸棗仁炒各七分半夏麯六分人參五分甘草灸辣桂各三分五味子十四箇右剉作一貼薑三片水煎服醫鑑
停水怔忡加檳榔赤茯苓
靜神丹
治憂愁思慮傷心令人惕然心跳動驚悸不安當歸身酒洗生乾地黃酒洗遠志薑製茯神各五錢石菖蒲黃連各二錢半辰砂二錢牛黃一錢金箔十五片右爲末猪心血和丸黍米大金箔爲衣燈心煎湯下五十丸
卽正傳祖傳經驗秘方也
寧志元
治心血虛多驚人參白茯苓茯神柏子仁琥珀當歸酸棗仁炒遠志酒浸半日取肉各五錢乳香朱砂石菖蒲各二錢半右爲末蜜丸梧子大棗湯下三十丸直指
養血安神湯
治驚悸生芐茯神各一錢白朮酸棗仁炒各七分當歸身川芎白芍藥陳皮柏子仁黃連酒炒各五分甘草灸三分右剉作一貼水煎服回春
朱砂膏
治驚熱至甚昏迷不省甘草七錢半寒水石煆石膏煆各五錢朱砂鵬砂焰硝各二錢半龍腦一字金箔銀箔各五片右末每二錢麥門冬湯調下得效
加味四七湯
治心氣鬱滯豁痰散驚半夏製二錢赤茯苓厚朴各一錢二分茯神紫蘇葉各八分遠志薑製甘草灸各五分右剉作一貼薑七片棗二枚石菖蒲半寸同煎服得效
常法治驚
一婦人夜値盜劫大驚自後聞有響則驚倒不省醫作心病治不效戴人見之曰驚者爲陽從外入恐者爲陰從內出驚者爲自不也恐者爲自知也膽者敢也驚怕則膽傷矣乃執兩手按於交椅上當前置一几謂之曰娘子當視此一木猛擊之其婦大驚竢少時又擊之驚少緩連擊四五次然後徐徐驚定而嘆曰是何治法戴人曰驚者平之平者常也平常見之必無驚矣是夜擊門窓自昏達曙熟臥不聞夫驚者神上越也從下擊几使之下視所以收神也張子和
怔忡
戴氏曰怔忡者心中躁動不安惕惕然如人將捕者是也多因汲汲富貴戚戚貧賤不遂所願而成也
綱目曰怔忡心動而不寧也
心虛而痰鬱則耳聞大聲目擊異物遇險臨危觸事喪志使人有惕惕之狀是爲驚悸心虛而停水則胸中滲漉虛氣流動水旣上升心火惡之心不自安使人有怏怏之狀是爲怔忡直指
怔忡者心中惕惕然動搖而不得安靜無時而作者是也正傳
怔忡因驚悸久而成也痰在下火在上參胡溫膽湯加黃連梔子當歸貝母氣鬱者加味四七湯加竹瀝薑汁或金箔鎭心丸停飮者二陳湯方見痰飮加茯神檳榔麥門冬沈香或朱雀丸入門
心下有水氣怔忪宜五苓散方見傷寒芎夏湯方見痰飮水飮爲證頭眩心悸直指
怔忡亦曰怔忪與驚悸同看宜益榮湯茯苓飮子安神補心湯薑朮湯朱雀丸四物安神湯辰砂寧志丸加味寧神丸天王補心丹三方見下
益榮湯
治思慮過度耗傷心血怔忡恍惚黃芪當歸小草酸棗仁柏子仁麥門冬茯神白芍藥紫石英各一兩木香人參甘草各五錢右剉每七錢薑五片棗二枚水煎服濟生
茯苓飮子
治痰飮蓄于心胃怔忡不已半夏製赤茯苓茯神麥門冬陳皮去白各一兩沈香屑檳榔甘草各五錢右剉每七錢薑五片水煎服得效
薑朮湯
治虛人停飮怔忡白薑生白朮赤茯苓半夏麯各五錢桂皮甘草各二錢半右剉每五錢薑三片棗二枚水煎服得效
安神補心湯
治怔忡驚悸當歸生地黃茯神黃芩各一錢二分麥門冬二錢白芍藥白朮各一錢遠志酸棗仁炒各八分川芎七分玄參五分甘草三分右剉水煎服醫鑑
四物安神湯
治心中無血如魚無水怔忡跳動當歸白芍藥生地黃熟地黃人參白朮茯神酸棗仁炒黃連炒梔子炒麥門冬竹茹各七分辰砂別末五分右剉作一服棗二枚炒米一撮烏梅一箇煎水調辰砂末服回春
朱雀丸
治心神不定恍惚健忘火不下降時復振跳白茯神二兩沈香五錢右爲末以湯浸蒸餠和丸梧子大以朱砂五錢水飛爲衣人參湯下五十丸入門正傳
健忘
靈樞曰黃帝問人之善忘者何氣使然岐伯對曰上氣不足下氣有餘腸胃實而心肺虛虛則榮衛留於下久之不以時上故善忘也又曰腎盛怒而不止則傷志志傷則喜忘其前言
內經曰血幷於下氣幷於上亂而喜忘
丹溪曰健忘之證精神短少者多亦有痰者
戴氏曰健忘者爲事有始無終言談不知首尾此以爲病之名非生成之愚頑不知人事者
健忘者陟然而忘其事盡心力思量不來也主心脾二經蓋心之官則思脾之官亦主思此由思慮過多心傷則血耗散神不守舍脾傷則胃氣衰憊而慮愈深二者皆令人事卒然而忘也治法必先養其心血理其脾土以凝神定智之劑調理之亦當以幽閑之處安樂之中使其絶於憂慮遠其六淫七情如此則日漸以安矣醫鑑
怔忡久則健忘由心脾血少神虧引神歸舍丹主之或所稟陰魄不足善忘者宜定志丸開心散如年老善忘者宜加減固本丸入門
健忘宜服加味茯苓湯聰明湯歸脾湯加減補心湯天王補心丹方見下降心丹壯元丸加味壽星元朱子讀書丸諸方
引神歸舍丹
治心風健忘南星牛膽製二兩朱砂一兩附子童便浸炮七錢右爲末猪心血和糊作丸梧子大每五十丸萱草根煎湯下入門
定志丸
治心氣不足忽忽喜忘神魂不安驚悸恐怯夢寐不祥人參白茯苓茯神各三兩石菖蒲遠志製各二兩朱砂一兩內半爲衣右爲末蜜丸梧子大米湯下五七十丸得效
開心散
治健忘以定志丸料去茯神爲末每二錢湯飮任下得效
加減固本丸
治老人昏忘及中風後健忘卽風門二參丹也方見風門
加味茯苓湯
治痰迷心包健忘失事言語如癡人參半夏製陳皮各一錢半白茯苓香附子益智仁各一錢甘草五分右剉作一貼薑三片烏梅一箇同煎服得效
聰明湯
治多忘久服能日誦千言白茯神遠志以甘草水泡去骨薑汁製石菖蒲各等分右剉每三錢水煎服或爲末每二錢茶湯點服日三種杏
歸脾湯
治憂思勞傷心脾健忘怔忡當歸龍眼肉酸棗仁炒遠志製人參黃芪白朮茯神各一錢木香五分甘草三分右剉作一貼薑五片棗二枚水煎服入門
加減補心湯
治諸虛健忘陳皮白茯苓當歸白芍藥生地黃遠志製麥門冬酸棗仁炒黃柏知母幷酒炒各五錢人參白朮石菖蒲甘草各三錢右剉分二貼水煎服醫鑑
降心丹
治心腎不足健忘熟地黃當歸天門冬麥門冬各三兩白茯苓人參山藥茯神遠志薑製各二兩肉桂朱砂各五錢右爲末蜜丸梧子大人參湯下三十丸局方
壯元丸
補心生血寧神定志且臺閣勤政勞心燈窓讀書辛苦幷健忘怔忡不寐及不善記而多忘者服之能日誦千言胸藏萬卷遠志薑製龍眼肉生乾地黃酒洗玄參朱砂石菖蒲各三錢人參白茯神當歸酒洗酸棗仁炒麥門冬柏子仁去油各二錢右爲末獖猪心血和丸菉豆大金箔爲衣糯米湯下二三十丸回春
加味壽星元
治痰涎留于心包精神不守健忘恍惚或風涎潮作手足抽掣大半夏薑製六兩天南星炮三兩朱砂水飛一兩爲衣琥珀白礬枯各五錢母眞珠一錢右爲末薑汁麪糊和丸梧子大朱砂爲衣薑湯下三五十丸得效
朱子讀書丸
治健忘茯神遠志薑製各一兩人參陳皮各七錢石菖蒲當歸各五錢甘草二錢半右爲末麪糊和丸菉豆大朱砂爲衣臨臥以燈心煎湯下五七十丸入門
孔子大聖枕中方
服之令人聰明龜板龍骨遠志薑製石菖蒲各等分右爲末酒調下二錢日三服回春
心澹澹大動
綱目曰心澹澹動者因痰動也謂不怕驚而心自動也驚恐亦曰心中澹澹謂怕驚而心亦動也
靈樞曰手厥陰之脈是動則心中澹澹大動又曰膽病者心中澹澹恐如人將捕
內經曰太陽司天寒淫所勝則病心澹澹大動是寒傷心主也
釋曰澹澹水搖貌此屬飮病當用逐水消飮之劑二陳湯芎夏湯皆是也
心忪非心忪也內經曰胃之大絡名曰虛里貫膈絡肺出於左乳下其動應衣脈宗氣也虛而有痰卽動更須臾發一陣熱者是也資生
癲癎
黃帝問曰人生而有病巓疾者病名曰何安所得之岐伯對曰病名爲胎病此得之在母腹中時其母有所大驚氣上而不下精氣幷居故令子發爲巓疾也內經又曰厥成爲癲疾又曰邪搏陽則爲癲疾
風眩之病起於心氣不足胸上蓄熱實痰熱相感而動風風心相亂則悶瞀故謂之風眩資生
痰在膈間則眩微不仆痰溢膈上則眩甚仆倒於地而不知人名之曰癲癎大人曰癲小兒曰癎其實一也又曰仆倒不省皆由邪氣逆上陽分而亂於頭中也癲癎者痰邪逆上也痰邪逆上則頭中氣亂頭中氣亂則脈道閉塞孔竅不通故耳不聞聲目不識人而昏眩倒仆也以其病在頭巓故曰癲疾綱目
癎有五肝曰鷄癎心曰馬癎脾曰牛癎肺曰羊癎腎曰猪癎以病狀偶類故爲名其實痰火與驚三者而已入門
大率多因痰結於心胸間宜開痰鎭心神若神不守舍狂言妄作經年不愈如心經蓄熱當淸心除熱如痰迷心竅當去痰寧心宜大吐大下而愈正傳
凡癲癎仆時口中作聲將省時吐涎沫省後又復發時作時止而不休息中風中寒中暑屍厥之類則仆時無聲省時無涎後不再發綱目
癲者異常也平日能言癎則沈默平日不言癲則呻吟甚則僵仆直視心常不樂言語無倫如醉如癡癎者卒然暈倒咬牙作聲吐涎沫不省人事隨後醒醒
胎癎宜燒丹丸又身熱脈浮爲陽癎宜妙香丸方見火門身凉脈沈爲陰癎宜五生丸肥人多痰宜追風祛痰丸加味壽星元引神歸舍丹瘦人火盛宜淸心滾痰丸龍腦安神丸痰迷心竅宜金箔鎭心丸控涎丸痰火俱盛者宜甘隧散吐下之因驚者宜驚氣元抱膽丸因怒者宜寧神導痰湯方見風門當歸龍薈丸方見火門心藏虛損氣血不足宜滋陰寧神湯淸心溫膽湯歸神丹婦人宜加味逍遙散朱砂膏方幷見婦人五癎通治宜龍腦安神丸五癎丸六珍丹錢氏五色丸育魂丹丑寶丸䲭頭丸活虎丹蝙蝠散礬丹丸癎愈復發宜斷癎丹諸方
燒丹丸
治胎驚發癎太陰玄精石輕粉各一錢粉霜鵬砂各五分硏細入寒食麪一錢水丸成餠再用麪裹煨黃取出去麪再硏細滴水和丸如米大一歲兒五丸二歲十丸溫水送下下惡物爲度
一少女患癎遇陰雨及驚則作聲似羊鳴口吐涎沫知其胎受驚也其病深痼難治先與燒丹丸繼以四物湯入黃連隨時令加減且令淡味以助藥功半年而愈丹溪
五生丸
治陰癎身凉脈細緩天南星半夏川烏白附子黑豆各生用一兩爲末薑汁糊丸梧子大每三丸或五丸淡薑湯呑下海藏
追風祛痰丸
治風痰發癎半夏湯洗爲末稱六兩分作二分以一分皂角汁浸作麯一分薑汁浸作麯天南星三兩剉一半白礬水浸一宿一半皂角水浸一宿防風天麻白殭蠶炒白附子煨皂角炒各一兩全蝎炒白礬枯木香各五錢右爲末薑汁糊和丸梧子大朱砂爲衣薑湯呑下七八十丸回春
淸心滾痰丸
治癲癎驚狂一切怪證專治痰火大黃酒蒸黃芩各四兩靑礞石同焰硝煆如金色犀角皂角朱砂水飛各五錢沈香二錢半麝香五分右爲末水和作丸梧子大朱砂爲衣溫水下七十丸回春
龍腦安神丸
治五種癲癎無問遠近白茯苓三兩人參地骨皮麥門冬甘草各二兩桑白皮犀角鎊各一兩牛黃五錢龍腦麝香各三錢朱砂馬牙硝各二錢金箔三十五片右爲末蜜丸彈子大金箔爲衣每一丸冬溫水夏凉水化下河間
正傳用茯神
金箔鎭心丸
治癲癎驚悸怔忡一切痰火之疾牛膽製南星一兩朱砂水飛琥珀天竺黃各五錢牛黃雄黃眞珠各二錢麝香半錢右爲末蜜和兩作三十丸金箔爲衣每一丸薄荷湯化下回春
控涎丸
治諸癎久不愈頑涎散聚變生諸證白殭蠶薑汁浸一宿川烏生半夏各五錢全蝎七枚鐵粉三錢甘遂二錢半右爲末薑汁糊和丸菉豆大朱砂爲衣薑湯下十五丸入門
甘遂散
治五種癲癎及婦人心風血迷神效甘遂末一錢以猪心血和勻將猪心批作兩片入在內再合以線扎縛皮紙包濕慢火煨熟取藥出硏細入辰砂水飛末一錢和勻分作四丸每一丸將所煨猪心煎湯化下如大便下惡物卽止不效再服一丸得效
驚氣元
治因驚失心遂成癲疾發則涎潮昏塞醒則精神若癡紫蘇子一兩附子木香白殭蠶炒白花蛇橘紅天麻南星各五錢全蝎二錢半龍腦麝香各五分朱砂水飛二錢半半爲衣右爲末蜜丸龍眼大朱砂爲衣每一丸薄荷湯或溫酒化下局方
去附子加鐵粉尤妙局方
抱膽丸
治一切癲癎風狂或因驚怖所致先將黑鉛二兩半入銚熔化次下水銀二兩候結成砂子再下朱砂乳香末各一兩承熱用柳木槌硏勻丸如芡實大每一丸空心井水呑下病者得睡切莫驚動覺來卽安再服一丸可除根
昔忠懿王之子得心疾合此藥偶有一風犬飼之卽甦因破犬腹視之則其藥抱犬膽故因名之經驗方
滋陰寧神湯
治癲疾及不時暈倒痰壅搐搦當歸川芎白芍藥熟地黃人參茯神白朮遠志南星各一錢酸棗仁炒甘草各五分黃連酒炒四分右剉作一貼薑三片水煎溫服入門
淸心溫膽湯
治諸癎平肝解鬱淸火化痰益心血陳皮半夏茯苓枳實竹茹白朮石菖蒲黃連薑汁炒香附子當歸白芍藥各一錢麥門冬八分川芎遠志人參各六分甘草四分右剉分二貼薑三片水煎服醫鑑
回春一名淸心抑膽湯
歸神丹
治心氣不足恍惚健忘或癲癎狂亂驚悸怔忡神不守舍之證及大病後心虛能安神寧心固元氣長存大塊朱砂二兩入猪心內以燈心纏縛好酒蒸二炊久取出別硏酸棗仁炒白茯神人參大當歸各二兩深紅琥珀大遠志薑汁製龍齒各一兩金箔銀箔各二十片右爲末酒煮稀糊和丸梧子大每服二九丸至三九丸麥門冬煎湯下癲癎甚者乳香人參煎湯下多夢不睡酸棗仁煎湯下臞仙活心
五癎丸
治癲癎不問新久半夏二兩酒洗焙白殭蠶炒一兩半南星炮烏蛇肉白礬各一兩白附子五錢麝香三錢別硏朱砂二錢半水飛全蝎二錢炒雄黃一錢半別硏蜈蚣半條去頭足灸皂角四兩槌碎水半升浸揉汁與白礬同熬乾硏右爲末薑汁麪糊和丸梧子大每三十丸薑湯下綱目
六珍丹
治五癎鳴吼及風癎暈倒吐涎沫掣搐水銀一兩半黑鉛一兩同熬成屑雄黃雌黃眞珠各一兩丹砂水飛五錢右爲末極細蜜和杵二三萬下丸如梧子大薑棗湯下五丸三因
錢氏五色丸
治諸癎雄黃熬眞珠別硏各一兩鉛三兩水銀二錢半同鉛熬結砂子朱砂水飛五錢右再硏極細麪糊和丸麻子大薄荷湯下三四丸正傳
育魂丹
治諸般癲癎怔忡驚怕恐懼之疾山藥一兩半夏膽星白茯神白朮黃連炒遠志酸棗仁炒柏子仁各六錢竹茹天麻白附子煨川芎各五錢犀角羚羊角白礬各三錢半陳皮三錢二分半全蝎三錢二分辰砂二錢二分牛黃一錢二分麝香一錢金箔二十四片右爲末竹瀝打甘草膏和丸鷄頭大每一丸淡薑湯下空心醫鑑
丑寶丸
治一切癲癎怔忡搐搦難狀之疾祛風淸火豁痰調氣開心定志安神鎭驚大黃酒拌九蒸九曬黃芩炒各二兩膽星石菖蒲各一兩白殭蠶薑汁炒七錢辰砂六錢爲衣靑礞石煆天麻薑汁炒蟬殼各五錢沈香犀角各一錢半琥珀雄黃各一錢牛黃五分猪心血二箇右爲末竹瀝打糊和丸菉豆大朱砂爲衣薄荷湯下六十丸醫鑑
鴟頭丸
治癲癎惡病䲭頭一枚燒存性黃丹皂莢酥灸各五錢右爲末糯米糊和丸菉豆大飮下二三十丸濟生
活虎丹
治久年癲癎氣血不足取蝎虎一箇剪取四足爪連血細硏入朱砂片腦麝香各少許硏勻先用礞石散控下痰涎次用薄荷湯調前藥作一服化下此藥能補心神心全則病差矣入門
蝙蝠散
治癎取入蟄大蝙蝠一箇以朱砂三錢塡入腹內新瓦上火灸令酥爲度候冷爲末每一箇分作四服年幼者作五服空心白湯調下入門
礬丹丸
治五癲百癎黃丹白礬各一兩鑿塼一窠先安丹次安礬以炭五斤煅火盡取出細硏以猪心血和丸菉豆大每十丸至二十丸橘皮湯下三因
一名黃白丹
斷癎丹
治癲癎愈而復發作止無常黃芪釣鉤藤細辛甘草各五錢蛇退一條燒存性蟬退全者四枚牛黃一字右爲末棗肉爲丸梧子大小兒菉豆大每二十丸人參湯呑下入門
癲狂
內經曰黃帝問曰有病怒狂者此病安生岐伯對曰生於陽也帝曰陽何以使人狂岐伯曰陽氣者因暴折而難決故善怒也病名曰陽厥帝曰治之奈何岐伯曰奪其食卽已夫食入於陰長氣於陽故奪其食卽已使之服以生鐵落爲飮夫生鐵落者下氣疾也
又曰多喜曰癲多怒曰狂又曰陰不勝其陽則脈流薄疾幷乃狂又曰衣被不斂言語善惡不避親疎此神明之亂也
又帝曰陽明病甚則棄衣而走登高而歌或至不食數日踰垣上屋所上之處皆非其素所能也病反能者何也岐伯曰四肢者諸陽之本也陽盛則四肢實實則能登高也帝曰其棄衣而走者何也岐伯曰熱甚於身故棄衣欲走也帝曰其妄言罵詈不避親疎而歌者何也岐伯曰陽盛則使人妄言罵詈不避親疎而不欲食不欲食故妄走也又曰邪入於陽則狂
難經曰重陽者狂重陰者癲又曰狂之始發少臥而多起自高賢也自辨智也自貴倨也妄笑好歌樂妄行不休是也癲疾始發意不樂直視僵仆其脈三部陰陽俱盛者是也
癲者異常也精神癡呆言語失倫狂者凶狂也輕則自高自是好歌好舞甚則棄衣走而踰垣上屋又甚則披頭大叫不避水火且欲殺人此痰火壅盛而然入門
陽虛陰實則癲陰虛陽實則狂又曰陽盛則狂狂者欲奔走叫呼陰盛則癲癲者眩倒不省百要
狂謂妄言妄走也癲謂僵仆不省也經有言狂癲疾者又言癲疾爲狂者是癲狂爲兼病也綱目
火盛癲狂宜當歸承氣湯三黃瀉心湯方見寒門黃連瀉心湯牛黃瀉心湯痰火鬱塞癲狂宜牛黃淸心元方見風門淸心滾痰丸方見上風痰迷心癲狂宜鐵粉散鬱金丸通泄散因驚喪心亡魂失魄爲癲狂宜鎭心丹抱膽丸葉氏雄朱丸一醉膏勞神過度甚至癲狂宜辰砂寧志丸寧志化痰湯養血淸心湯牛車肉癲狂不得睡臥宜寧志膏方見夢部辰砂散諸方
癲者顚倒錯亂於癎於狂皆兼病也
當歸承氣湯
治陽狂奔走罵詈當歸大黃各一兩芒硝七錢甘草五錢右剉每一兩薑五片棗十枚水一椀煎至半去渣溫服硝黃去胃中實熱當歸補血甘草緩中加薑棗者引入胃中也保命
黃連瀉心湯
治狂疾黃芩二兩黃連生地黃知母各一兩甘草五錢右剉每五錢水煎服脈訣
牛黃瀉心湯
治癲癎及心經邪熱狂亂精神不爽大黃生一兩龍腦朱砂水飛牛黃各一錢右爲末每服三錢生薑汁和蜜水調下
臞仙一名南極延生湯
鐵粉散
治癲狂歌笑裸體不避水火圓白半夏大南星眞鐵粉白附子羌活各二兩大川烏生一兩半大朱砂紅明琥珀白殭蠶各一兩白礬煆五錢全蝎五十箇金箔三十片右爲末每服四錢生薑四兩取汁調服如惡辣加溫水少許得效
本事方曰鐵粉非但化痰鎭心至於摧抑肝邪特異若多恚怒肝邪太盛則鐵粉能制伏之內經曰陽厥怒狂治以生鐵落是也
鬱金丸
治癲狂久不愈因驚憂得之乃痰涎留於心竅也蟬肚鬱金七兩明礬三兩右爲末薄糊爲丸梧子大每五十丸湯水任下初服心胸間有物脫去神氣洒然久服卽安矣大能去痰得效
通泄散
治忽患癲狂不止或風涎暴作氣塞倒仆瓜蔕爲末三錢加輕粉一字右水半合調勻灌之良久涎自出如未出含砂糖一塊下咽涎卽出
經驗方曰江浙一婦人忽癲狂不止醫曰此得之驚憂之極痰氣上犯心包當伐其源眞瓜蔕五錢爲末每取一錢井華水調服隨得大吐吐後熟睡切莫驚覺自此無恙此與得效方苦丁香散同
鎭心丹
治狂癲亡魂失魄狀若神靈所憑辰砂水飛白礬煆各等分右爲末水丸芡仁大每一丸人參煎湯化下三因
葉氏雄朱丸
治因驚憂失心或思慮過多積成痰涎留在心包以致狂言奔走顆塊朱砂一錢半白附子一錢雄黃一錢半右爲末以猪心血和丸梧子大別用朱砂爲衣每三粒人參石菖蒲煎湯下能安魂定魄補益心氣簡易
一醉膏
治心恙癲狂無灰酒二椀眞麻油四兩右和勻以柳枝二十條逐條攪一二百下換遍柳條直候油酒相入如膏煎至七分椀强灌之令熟睡或吐或不吐覺來卽醒得效
辰砂寧志丸
治勞神過度致傷心血驚悸怔忡夢寐不寧若有人來捕漸成心疾甚至癲狂辰砂二兩用好酒二升煮酒將盡留二盞用之遠志薑製石菖蒲酸棗仁炒乳香灸當歸酒洗白茯神白茯苓各七錢人參五錢右爲末猪心一箇硏如泥入藥末幷煮辰砂酒攪勻丸如菉豆大臨臥棗湯下六七十丸回春
寧志化痰湯
治癲狂初起膽製南星半夏陳皮茯苓黃連薑汁炒天麻人參酸棗仁炒石菖蒲各一錢右剉作一貼薑五片水煎服再服養血淸心湯補養醫鑑
養血淸心湯
當歸生地黃各一錢半人參白朮茯神遠志薑製酸棗仁炒川芎各一錢甘草五分右剉作一貼水煎服醫鑑
牛車肉
治失心癲狂紫河車洗淨煮爛同熟牛肚切碎和一處隨便食之最妙入門
辰砂散
治諸癲狂狂言妄走魂魄不守不得睡臥辰砂須光明墻壁者一兩酸棗仁微炒乳香光瑩者各五錢右爲細末先量病人飮酒幾何置病人靜室中以前藥都作一服調溫酒一盞令頓飮至沈醉但勿令吐若不能飮隨量取醉服藥訖便安置床枕令臥病淺者半日至一日病深者三兩日熟睡令家人潛伺之勿喚覺亦不可驚觸使覺待其自醒卽神魂定矣萬一驚悟不可復治綱目
一僧忽患癲疾不得眠臥諸藥不效孫兆曰今夜睡着明後日便愈也但有鹹物任與師吃待渴却來道至夜僧果渴孫以溫酒一角調藥一服與之有頃再索酒與之半角其僧兩晝夜乃覺人事如故人問其故孫曰衆人能安神矣而不能使神昏得睡此乃靈苑方中辰砂散也人不能用之耳綱目
大下愈狂
一人病陽厥狂怒罵詈或歌或哭六脈無力身表如氷石發則叫呼高聲易老曰奪食則已因不與食又以大承氣湯方見寒門下之五七行瀉渣穢數斗身溫脈生而愈綱目
一叟値徭役煩擾而暴發狂口鼻覺如蟲行兩手爬搔數年不已脈皆洪大如絙戴人斷之曰肝主謀膽主決徭役迫遽財不能支則肝屢謀而膽屢不能決屈無所伸怒無所泄心火盤礡承陽明金然胃本屬土而肝屬木膽屬相火火隨木氣而入胃故暴發狂乃置燠室中涌而汗出三次又以調胃承氣湯方見寒門大下二十餘行血水與瘀血相雜而下數升來日乃康後以通聖散調其後儒門事親
脫營失精證
內經曰嘗貴後賤名曰脫營嘗富後貧名曰失精雖不中邪病從內生身體日減氣虛無精病深無氣酒酒然時驚病深者以其外耗於衛內奪於榮註云血爲憂煎氣隨悲減故外耗於衛內奪於榮
是證令人飮食無味神倦肌瘦內服交感丹方見氣門外用香鹽散方見牙齒擦牙入門
宜服天王補心丹方見下加減鎭心丹升陽順氣湯淸心補血湯方見上
加減鎭心丹
治氣血不足心神虛損天門冬黃芪蜜灸當歸身酒焙熟地黃各一兩半麥門冬生乾地黃山藥白茯神各一兩五味子遠志薑汁製人參各五錢右爲末蜜丸菉豆大朱砂爲衣溫酒或米飮下五七十丸北窓
升陽順氣湯
治忿怒傷肝思慮傷脾悲哀傷肺以致各經火動有傷元氣發熱不思飮食黃芪蜜灸二錢人參半夏薑製各一錢神麯炒七分半當歸草豆蔲陳皮升麻柴胡各五分黃柏甘草灸各二分半右剉作一貼薑三片水煎服
五志相勝爲治
內經曰肝在志爲怒怒傷肝悲勝怒心在志爲喜喜傷心恐勝喜脾在志爲思思傷脾怒勝思肺在志爲憂憂傷肺喜勝憂腎在志爲恐恐傷腎思勝恐
丹溪曰五志之火鬱而成痰爲癲狂宜以人事制之如怒傷肝者以憂一作悲勝之以恐解之喜傷心者以恐勝之以怒解之思傷脾者以怒勝之以喜解之憂傷肺者以喜勝之以怒解之恐傷腎者以思勝之以憂解之驚傷膽者以憂勝之以恐解之悲傷心包者以恐勝之以怒解之此法惟賢者能之
一婦人飢不欲食常好怒罵欲殺左右惡言不輟衆醫不效戴人視之曰此難以藥治乃使二娼各塗丹粉作伶人狀其婦大笑次日又作角觝又大笑其傍常以兩箇能食之婦誇其食美病婦亦索食而爲一嘗之不數日怒減食增不藥而差後生一子夫醫貴有才無才則何以應變無窮子和
一女許婚後夫經商二年不歸其女因不食困臥如癡無他病多向裏床坐此思想氣結也藥獨難治得喜可解不然令其怒予自往激之大怒而哭至三時許令父母解之與藥一貼卽求食矣予曰病雖愈必得喜方已乃紿以夫回旣而果然病不擧矣蓋脾主思過思則脾氣結而不食怒屬肝木怒則木氣升發而衝開脾氣矣丹溪
神病不治證
內經曰得神者昌失神者亡失神者謂失精神而昏亂者也
靈樞曰癲疾嘔多沃沫氣下泄不治
癲癎之病乍作乍醒者甦不食迷癡者死得效
凡癲狂癎之病若神脫而目瞪如愚癡者不可治正傳
靈樞曰癲疾者疾發如狂死不治
神病用藥訣
人之所主者心心之所養者血心血一虛神氣不守此驚悸之所肇端也驚者恐怖之謂悸者怔忪之謂驚者與之豁痰定驚之劑悸者與之逐水消飮之劑怔忪卽怔忡也直指
健忘者心脾二藏血少神虧故也宜養血安神以調之醫鑑
狂爲痰火實盛癲爲心血不足多爲求望高遠不得志者有之癎病獨主乎痰因火動之所作也治法癎宜乎吐狂宜乎下癲則宜乎安神養血兼降痰火正傳
癲狂久不愈三聖散吐之方見吐門後用三承氣湯方見寒門大下之保命
河間曰五志過極皆爲火也蓋氣爲陽而主輕微諸所動亂勞傷皆爲陽化之火神狂氣亂而爲病熱者多矣子和曰河間治五志獨得言外之意凡見喜怒悲思恐之證皆以平心火爲主至於勞者傷於動動便屬陽驚者駭於心心便屬火二者亦皆以平心火爲主也
神病通治藥餌
牛黃淸心元八物定志元十四友元朱砂安神丸平補鎭心丹育魂丹丑寶丸安神丸琥珀定志丸天王補心丹金箔鎭心丸辰砂寧志丸加味寧神丸辰砂妙香散加減溫膽湯補心丸皆通治心神之病諸方
牛黃淸心元
治心氣不足神志不定喜怒無時或發癲狂精神昏亂等證方見中風
八物定志元
補益心神安定魂魄治痰去熱止驚悸怔忡人參一兩半石菖蒲遠志茯神白茯苓各一兩白朮麥門冬各五錢牛黃三錢朱砂二錢右爲末蜜丸梧子大米飮呑下五十丸海藏
十四友元
補心肝虛神志不寧睡臥不安內經曰藏有所傷怒有所倚人不能知其病則臥不安龍齒別硏二兩熟地黃白茯苓白茯神酸棗仁炒人參肉桂阿膠珠遠志酒洒蒸當歸黃芪柏子仁紫石英煆別硏各一兩辰砂五錢右末蜜丸梧子大棗湯呑下三四十丸局方
韓魏公舊患心疾怔忡健忘夢寐恍惚多不得睡異狀無不有心藥無不服未能收效蓋此疾本憂愁思慮耗心血而得之今欲安心當用當歸地黃等滋養心血始見功效若更服發散藥如菖蒲之類心氣愈散緣用心過而成此疾也服此大有神效經驗方
平補鎭心丹
治思慮太過心血不足驚悸怔忡神精恍惚夜多異夢忪悸煩鬱及腎氣傷敗遺精白濁漸至臝弱龍齒二兩半熟地黃天門冬遠志薑製山藥各一兩半白茯苓白茯神五味子車前子肉桂麥門冬各一兩二錢半朱砂水飛爲衣人參各五錢酸棗仁炒二錢半右爲末蜜丸梧子大朱砂爲衣空心溫酒或米飮呑下三五十丸入門
安神丸
治癲癎驚狂痰火諸證能鎭心安神人參白茯苓酸棗仁炒當歸生地黃酒炒黃連酒炒陳皮去白南星薑製各一兩朱砂水飛爲衣天竺黃各五錢雄黃琥珀眞珠牛黃各二錢右爲末蜜丸梧子大朱砂爲衣米飮下五十丸忌動風辛熱之物回春
琥珀定志丸
補心生血安魂定魄扶肝壯膽管轄神魂驚戰虛弱氣乏之疾天南星八兩先掘地作坑置炭十八斤燒紅去灰淨好酒十餘斤傾坑內瓦盆盛南星安其中蓋覆以炭火擁定勿令泄氣次日取出爲末乾人乳薑汁製人參白茯苓白茯神各三兩大朱砂公猪心割開入內線縛懸胎酒二椀煮石菖蒲猪膽汁炒遠志取肉猪膽煮乾再用薑汁製各二兩眞琥珀一兩右爲末蜜丸梧子大夜臥時薑湯下五七十丸回春
醫鑑一名琥珀定智丸
天王補心丹
寧心保神令人不忘除怔忡定驚悸養育心神生乾地黃酒洗四兩黃連酒炒二兩石菖蒲一兩人參當歸酒洗五味子天門冬麥門冬柏子仁酸棗仁炒玄參白茯神丹參桔梗遠志各五錢右爲末蜜丸梧子大朱砂爲衣臨臥以燈心竹葉煎湯呑下三五十丸回春
加味寧神丸
治心血不足驚悸怔忡健忘恍惚一切痰火之證生乾地黃一兩半當歸白芍藥白茯神麥門冬陳皮貝母炒各一兩遠志薑製川芎各七錢酸棗仁炒黃連甘草各五錢右爲末蜜丸菉豆大朱砂爲衣棗湯下五七十丸集略
加減溫膽湯
治痰迷心竅神不守舍因憂思鬱結驚恐傷心心不自安神出舍空使人驚悸怔忡煩亂悲歌叫罵奔走不識人茯神半夏製陳皮枳實梔子炒白朮麥門冬黃連各一錢當歸酸棗仁炒竹茹各八分人參六分辰砂末五分甘草三分右剉作一貼薑三片棗二枚烏梅一箇水煎調辰砂末五分竹瀝半盞服醫鑑
補心丸
治心虛手振酸棗仁炒柏子仁各三兩遠志薑汁炒二兩半當歸生乾地黃甘草各一兩半人參一兩茯神七錢石菖蒲六錢牛膽南星半夏麯各五錢琥珀三錢川芎麝香各一錢金箔二十片右爲末蒸餠和丸菉豆大朱砂五錢爲衣津嚥下七八十丸或薑湯下
卽經驗秘方也正傳
單方
凡二十三種
朱砂
養精神安魂魄久服通神明又云心熱心虛非此不除細末水飛取一錢蜜水調下本草
紫石英
定驚悸安魂魄取碎如米豆大水一斗煮取二升澄淸細細飮之卽今之紫水晶也本草
水銀
安神又云定心藏之怔忡驚悸入門
靈砂久服通神安魂魄令人心靈楊子度云靈砂飼猢猻輒會人語可見通心神水銀四兩硫黃一兩同入鐵銚內炒成砂子有煙焰起以醋洒之硏細入水火鼎赤石脂封口鹽泥固濟炭二十斤煅經宿取出細硏糯米糊和丸麻子大每五丸七丸至十五丸空心以人參大棗湯呑下局方
鐵漿
治癲癎發熱狂走又治心氣狂甚走呼取生鐵置器中以水浸之經久取飮本草
黃丹
治驚癎癲疾狂走鎭心安神收斂神氣以鎭驚作丸單服或入丸散用本草
人參
安精神定魂魄止驚悸開心益智令人不忘人參末一兩猪肪十分酒拌和服百日則日誦千言肌膚悅澤本草
天門冬
安魂定魄治驚悸健忘癲狂取去心爲末每二錢酒飮任下久服佳本草
石菖蒲
開心孔治多忘長智取菖蒲遠志爲細末每服一錢酒飮任下日三令人耳目聰明從外見裏及千里外事千金
治癲癎取石菖蒲末二錢猪心煎湯調服空心正傳
遠志
安魂魄益智慧治健忘令人不迷以甘草水浸煮去骨取肉爲末每二錢酒飮任下本草
茯神
安魂魄養精神主驚悸療善忘取爲末酒飮任下二錢或丸服亦佳與遠志同用尤佳本草
黃連
主驚悸煩躁淸心熱爲末蜜水點服一錢或作丸服之亦佳本草
商陸花
主多忘喜誤取花陰乾爲末臨臥水服一錢思念所欲事卽於眼中自覺神效本草
萱草
利心志令人好歡樂無憂種於庭中常玩之佳本草
合歡
蠲忿令人歡樂無憂樹之庭除使人不忿本草
蜘蛛絲
療喜忘七月七日取着衣領中巧去健忘本草
蓮實
養神多食止怒令人喜久服歡心作粥常餌之佳
石蓮子去黑皮取肉砂盆中乾擦去浮上赤皮留靑心爲末入龍腦少許湯點服寧志淸神本草
鴟頭
主癲癎取肉灸食之又鴟頭二枚燒黃丹一兩爲末作丸服之本草
伏翼
卽蝙蝠也久服令人喜樂媚好無憂久服解愁去憂燒煮食之入蟄者佳本草
麝香
主癎痓安神除驚怪恍惚取眞香爲末湯點一字服本草
牛黃
安魂定魄療驚悸癲狂主健忘末服丸服幷佳本草
猪心
補心血不足主驚悸健忘癲癎驚邪憂恚取血入藥用或蒸煮食之本草
震肉
主因驚失心作脯食之此六畜爲天雷所震死肉也本草
紫河車
卽人胎衣也主癲狂健忘怔忡失志及恍惚驚怖心神不守多言不定大能安心養血定神蒸熟入藥丸服或蒸熟單服之亦佳本草
鍼灸法
癲癎晝發治陽蹻申脈夜發治陰蹻照海各灸二七壯易老
又灸百會風池資生
癎病取鳩尾後谿湧泉心兪陽交三里大衝間使上脘凡癎病必先下之乃可灸不然則氣不通能殺人鍼不拘此綱目
癲狂取豊隆期門溫留通谷築賓陽谷後谿陰谷甲乙
又灸間使三十壯得效
又灸天樞百壯得效
健忘取列缺心兪神門中脘三里少海又灸百會綱目
失志癡騃取神門中衝鬼眼鳩尾百會後谿大鍾綱目
善恐心惕惕取然谷內關陰陵泉俠谿行間綱目
心澹澹大動取大陵三里綱目
內景篇卷之二
血
陰血生於水穀
靈樞曰中焦受氣變化而赤是謂血又曰榮出於中焦又曰穀入於胃脈道乃行水入於經其血乃成
內經曰榮者水穀之精氣也和調於五藏洒陳於六府乃能入於脈也故循脈上下貫五藏絡六府也
血爲榮
內經曰血爲榮榮於內目得血而能視足得血而能步掌得血而能握指得血而能攝
劉宗厚曰榮者水穀之精也生化於脾總統於心藏受於肝宣布於肺施泄於腎灌漑一身目得之而能視耳得之而能聽手得之而能攝掌得之而能握足得之而能步藏得之而能液府得之而能傳注之於脈少則澁充則實常以飮食日滋故能陽生陰長取汁變化而赤爲血也是故血盛則形盛血弱則形衰矣
血爲氣配
夫血譬則水也氣譬則風也風行水上有血氣之象焉蓋氣者血之帥也氣行則血行氣止則血止氣溫則血滑氣寒則血澁氣有一息之不運則血有一息之不行病出於血調其氣猶可以導達病原於氣區區調血何加焉故人之一身調氣爲上調血次之是亦先陽後陰之義也直指
脈法
脈經曰脈得諸澁濡弱爲亡血
脈訣曰諸證失血皆見芤脈脈貴沈細浮大難治
正傳曰芤爲失血澁爲少血又曰吐血之脈必大而芤大爲發熱芤爲失血
靈樞曰衄而不止脈大者逆
內經曰脈至而搏血衄身熱者死又曰腹脹便血脈大時絶者死
難經曰病若吐衄血脈當沈細反浮大而牢者死
仲景曰脫血而脈實者難治
丹溪曰吐衄血脈滑數者難治
吐唾血脈小弱者生實大者死
諸失血證脈大且數者逆
熱能傷血
凡熱皆出於心熱甚則能傷血熱出於心洗心散所不可闕方見火門熱能傷血四順淸凉飮方見火門又不可無也直指
丹溪曰諸見血皆熱證所謂知其要者一言而終是也又曰血見熱則行見寒則凝凡口鼻出血皆係陽盛陰虛有升無降血隨氣上越出上竅法當補陰抑陽氣降則血歸經也
凡血得熱則淖溢故鮮得寒則凝澁故瘀瘀者黑色也鮮者赤色也三因
七情動血
內經曰諸血者皆屬於心又曰大怒則形氣絶而血菀於上使人薄厥又曰怒則氣逆甚則嘔血
怒氣逆甚嘔血暴癉內逆肝肺相搏則血溢鼻口但怒氣致血證暴甚故經曰抑怒以全陰者是也否則五志之火動甚火載血上錯經妄行宜用保命生地黃散方見下
內傷七情者暴喜動心不能生血暴怒傷肝不能藏血積憂傷肺過思傷脾失志傷腎皆能動血又曰五志火動失血熱者解鬱湯虛者保命散方見皆下又曰大怒薄厥此怒傷肝而嘔血以黃連香附靑黛柴胡甘草平其肝則自愈矣入門
暴喜傷心則氣緩而心不出血故肝無所受暴怒傷肝則氣逆而肝不納血故血無所歸又房勞過度以致陰火沸騰血從火起故錯經而妄行正傳
內傷失血
靈樞曰卒然多食飮則脹滿起居不節用力過度則陽絡脈傷陽絡脈傷則血外溢血外溢則衄血陰絡脈傷則血內溢血內溢則後血
血出上七竅爲血溢大小便便血爲血泄內經
失血諸證
失血諸證妄行於上則吐衄衰涸於外則虛勞忘返於下則便紅積熱膀胱則癃閉尿血滲透腸間則爲腸風陰虛陽搏則爲崩中濕蒸熱瘀則爲滯下熱極腐化則爲膿血火極似水則血色紫黑熱勝於陰則發爲瘡瘍濕滯於血則發爲痛痒癮疹皮膚則爲冷痺蓄之在上其人喜忘蓄之在下其人喜狂
其從肺而上溢于鼻者曰衄血從胃而上溢于口者曰嘔血吐血其咯血唾血者出于腎也咳血嗽血者出于肺也其痰帶血絲出者或從腎或從肺來也其出于小便者曰尿血曰血淋其出于大便者曰腸風曰血痔正傳
從汗孔出謂之肌衄從齒齦出謂之齒衄從舌出謂之舌衄從委中出謂之膕血從九竅皆出謂之九竅出血入門
辨血色新舊
新血鮮紅舊血瘀黑又曰風證色靑寒證色黯暑證色紅濕證色如煙煤屋漏水入門
陽證溢出鮮血陰證下如豚肝綱目
初便褐色者重再便深褐色者愈重三便黑色者爲尤重色變者以其火燥也如羊血在日色中須臾變褐色久則漸變而爲黑色卽此意也海藏
蓄血證
蓄血卽瘀血積蓄也
傷寒熱病身黃屎黑如狂喜忘者爲蓄血也仲景
海藏曰喜忘發狂身黃屎黑疾已甚也但小腹滿小便不利者輕也
蓄血外證痰嘔燥渴昏聵迷忘常喜湯水潄口直指
凡病日輕夜重便是瘀血又常喜潄水而不欲下咽入門
凡蓄血有上中下之別以衄嘔唾吐血爲上部血結胸中爲中部蓄血下焦爲下部血蓄上焦則善忘宜犀角地黃湯方見下血蓄中焦胸滿身黃漱水不欲嚥宜桃仁承氣湯方見傷寒血蓄下焦則發狂糞黑小腹硬痛宜抵當湯丸須取盡黑物爲效方見傷寒又生地黃湯通治三焦蓄血海藏
綱目曰瘀血燥結宜用玉燭散方見胞門
下焦蓄血桃仁五靈脂生地黃大黃甘草利而逐之直指
沒藥蘇木水蛭蝱蟲五靈脂留尖桃仁皆破瘀血本草
生韭汁善治胸膈間瘀血甚效
生地黃湯
治蓄血證脈沈細微膚冷臍下滿或狂或躁大便色黑小便自利老幼氣弱者尤宜生地黃汁一升無則用生乾地黃二兩乾漆炒煙盡半兩生藕汁半升無則用刺薊汁一升半生藍葉一握剉無則用乾末半升蝱蟲二十箇炒水蛭十箇炒大黃一兩剉桃仁硏半兩右水三升同熬至二升放冷分二服先服至半日許血未下再服之此藥比抵當湯丸甚輕恐抵當丸下血不止故以此湯主之海藏
血病吉凶
凡血逆行難治順行易治無潮熱者輕有潮熱者重潮盛脈大者死又曰九竅出血身熱不得臥者卽死又曰凡血證陽盛則身熱多渴陰盛則身凉不渴然血陰也身凉者易愈又曰如心肺脈破血若涌泉口鼻俱出者不治入門
靈樞曰淫而脫形身熱色夭然白及後下血衃血衃篤重是爲逆又曰衄而不止脈大是爲逆又曰咳且溲血脫肉其脈小勁是爲逆又曰嘔血胸滿引背脈小而疾是爲逆又曰腹脹便血其脈大時絶是爲逆又曰咳溲血形肉脫脈搏是爲逆
東垣曰諸見血身熱脈大者難治難治者邪勝也身凉脈靜者易治易治者正氣復也又曰血溢上行或唾或嘔或吐皆凶也若變而下行爲惡痢者順也上行爲逆其治難下行爲順其治易故仲景云蓄血證下血者當自愈若無病之人忽然下血利者其病進也今病血證上行而復下行爲惡利者其邪欲去是知吉也
仲景曰吐血咳逆上氣脈數而有熱不得臥者死
無故忽然瀉下惡血名曰心絶爲難治
傷寒太陽證衄血者病欲愈熱結膀胱而血自下者亦欲愈以此觀之則他病伏熱之人上焦瘀熱而作吐者亦其病之有瘳也雖然血旣吐而自止則可矣直指
亡血脫血證
靈樞曰鼻頭色白者亡血也又曰衝脈爲血之海血海不足則身少血色面無精光又曰血脫者色白夭然不澤其脈空虛
內經曰臂多靑脈曰脫血又曰安臥脈盛謂之脫血
東垣曰六脈弦細而澁按之空虛其色必白而夭不澤者脫血也通用四物湯方見下三才丸
三才丸
補血虛天門冬熟地黃人參各等分右爲末蜜丸梧子大每服百丸酒飮任下綱目
衄血
鼻通於腦血上溢於腦所以從鼻而出兼以陽明熱鬱則口鼻俱出也又曰衄血出於肺宜莎芎散三黃補血湯鷄蘇散陶氏生地芩連湯保命生地黃散方見通治淸衄湯解鬱湯入門
丹溪曰衄血以凉血行血爲主犀角地黃湯入鬱金加片芩升麻
東垣曰衄血出於肺犀角升麻梔子黃芩芍藥生芐紫菀丹參阿膠之類主之
內經曰脾移熱於肝則爲驚衄又曰春善病鼽衄又曰少陰所至爲衄衊又曰陽明厥逆喘咳身熱善驚衄吐血
衄不止以麝香散及諸藥塞鼻又用止血諸方法
傷寒當汗不汗熱盛迫血必爲衄宜麻黃升麻湯麻黃桂枝湯滑石丸鼻流涕久成衄宜犀角地黃湯入門
莎芎散
治衄血香附子四兩川芎二兩右爲末每二錢茶淸調下不以時
芎附飮同香附開鬱行氣使邪火散於經絡川芎和血通肝使血歸於肝藏血歸火散其血立止入門
三黃補血湯
治六脈虛芤而衄吐血升麻白芍藥各二錢熟地黃一錢當歸川芎各七分半生地黃柴胡黃芪牧丹皮各五分右剉作一貼水煎服
鷄蘇散
治衄血不止乃肺金受相火所制然也鷄蘇葉黃芪生地黃阿膠珠白茅根各一錢麥門冬桔梗蒲黃炒貝母炒桑白皮甘草灸各五分右剉作一貼薑三片水煎服兼以黃丹吹入鼻正傳
陶氏生地芩連湯
治鼻衄成流不止失血過多譫語失神閉目撮空不省人事生地黃黃芩黃連梔子川芎赤芍藥柴胡桔梗犀角鎊甘草各一錢右剉作一貼大棗一枚同煎臨服以藕汁磨墨汁調服入門
淸衄湯
治衄血當歸赤芍藥生地黃香附子黃芩梔子側柏葉各一錢黃連七分赤茯苓桔梗各五分生甘草三分藕節五箇右剉作一貼水煎入童便調服回春
解鬱湯
治衄血柴胡黃連黃芩黃芪地骨皮生地黃熟地黃白芍藥各一錢右剉水煎服入門
犀角地黃湯
治衄吐血不止及上焦瘀血面黃大便黑能消化瘀血生地黃三錢赤芍藥二錢犀角鎊牧丹皮各一錢右剉作一貼水煎服入門
回春加當歸黃芩黃連各一錢尤佳
麻黃升麻湯
治傷寒表未解熱鬱作衄俗呼謂紅汗麻黃升麻赤芍藥黃芩石膏赤茯苓甘草各一錢右剉作一貼薑三片水煎熱服微汗入門
麻黃桂枝湯
治傷寒不得汗作衄又治感寒衄吐血麻黃白芍藥黃芪甘草灸各一錢桂枝當歸各五分麥門冬人參各三分五味子五粒右剉作一貼水煎服東垣
麝香散
治衄血不止白礬枯白龍骨各三錢麝香一分半右爲細末每用少許先以冷水洗淨鼻內然後吹入鼻中或以濕紙蘸藥塞鼻尤妙得效
百草霜細末二錢水調服名曰黑神散又吹入鼻中
衄不止蒲黃炒或血竭末或油髮灰末或人中白末幷吹入鼻中本草
滑石丸
治傷寒不得汗以致鼻衄纔見血急用此止之滑石末飯丸梧子大每十丸微嚼破新水嚥下立止綱目
止衄法
治鼻衄久不止諸藥無效神效以大白紙一張或二張作十數摺冷水浸濕置頂中以熱熨斗熨之至一二重紙乾則血立止東垣
治衄百藥不止用線緊扎手中指中節如左鼻出血扎右手中指右鼻出血扎左手中指如兩鼻出血左右俱扎之一方用色線種杏
治衄不止白芨爲末冷水調塗山根上兩眉間也立止仍以冷水調三錢服之尤妙又方大蒜一枚細硏作餠子如錢大左鼻出血貼左脚心右鼻出血貼右脚心如兩鼻皆出貼兩脚心血止卽洗去本草
洪寶膏治衄血不止取藥冷水調塗後頂上最絶血路方見回春
嘔血吐血
成椀有聲者爲嘔成盆無聲者爲吐入門
嘔吐血出於胃實者犀角地黃湯虛者小建中湯方見虛勞加黃連主之
千金曰吐血有三種有內衄有肺疽有傷胃內衄者出血如鼻衄但不從鼻孔出是近從心肺間流入胃中或如豆羹汁或如切【血+舀】血凝停胃中因滿悶便吐或數斗至一石者是也得之於勞倦飮食過傷也肺疽者或飮酒之後毒熱滿悶吐之時血從吐後出或一合半升一升是也傷胃者因飮食大飽之後胃冷不能消化便煩悶强嘔吐使所食之物與氣共上衝蹙因傷裂胃口吐血鮮赤腹亦絞痛自汗其脈緊而數者爲難治
傷胃吐血宜理中湯方見寒門加川芎乾葛肺疽吐血宜葛黃丸內衄吐血實者三黃瀉心湯加生地黃虛者茯苓補心湯人參救肺散
仲景曰酒客咳者必致吐血此因極飮過度所致卽肺疽之屬也
暴吐紫黑血成塊者此因熱傷血瘀於中吐出爲好四物湯合黃連解毒湯方見寒門調之又曰吐血覺胸中氣塞桃仁承氣湯方見寒門下之
火載血上錯經妄行四物湯加山梔童便薑汁薑汁童便吐血要藥也
吐血火病也雖挾痰只治火則血止入門
汗乃心液熱則變紅而逆出上竅傷寒失汗則熱毒入藏化爲瘀血從口吐出多屬陽明凡見目紅骨熱神昏狂譫胸腹急滿皆血證也輕者犀角地黃湯加黃芩梔子茅根藕節重者桃仁承氣湯抵當湯丸方見寒門入門
吐血宜大薊飮子蓮心散是齋白朮散天門冬湯口鼻俱出宜四生丸蚌霜散黑神散側柏散藕汁散七生湯淸熱解毒湯花蘂石散五神湯狗膽丸
葛黃丸
一名葛連丸治飮酒多積熱以致吐衄血垂死者黃連四兩葛花二兩無則葛根代之右爲末用大黃末水熬成膏和丸梧子大溫水下百丸回春
三黃瀉心湯
治吐血大作此乃熱之甚也大黃三錢黃連黃芩各一錢加生地黃二錢右剉作一貼水煎服仲景
心氣不足吐衄血用瀉心湯何也曰心氣獨不足則不當吐衄也此乃邪熱因不足而客之故爲吐衄以寒泄其熱以苦補其心蓋兩全之義也東垣
茯苓補心湯
治勞心吐血白芍藥二錢熟地黃一錢半當歸一錢三分川芎白茯苓人參前胡半夏各七分陳皮枳殼桔梗乾葛紫蘇葉甘草各五分右剉作一貼薑五片棗二枚煎服三因
人參救肺散
一名救脈散治虛勞吐血人參黃芪白芍藥熟地黃當歸梢各一錢升麻柴胡蒼朮陳皮蘇木甘草灸各五分右剉作一貼水煎服東垣
大薊飮子
一名大薊散治辛熱物傷肺胃嘔吐血名曰肺疽大薊根桑白皮犀角升麻蒲黃炒杏仁桔梗甘草各一錢右剉作一貼水煎服
蓮心散
治勞心吐血蓮子心五十箇糯米五十粒右爲末酒調服得效
是齋白朮散
治飮食過度負重用力傷胃吐血白朮二錢人參白茯苓黃芪各一錢山藥百合各七分半甘草五分前胡柴胡各二分半右剉作一貼薑三片棗二枚水煎服簡易
天門冬湯
治思慮傷心吐衄血天門冬遠志白芍藥藕節麥門冬黃芪阿膠珠沒藥當歸生地黃各七分人參甘草各三分右剉作一貼薑三片水煎服濟生
四生丸
治吐衄血陽承於陰血熱妄行生荷葉生艾葉生側柏葉生地黃葉各等分右爛搗取如鷄子大每一丸水一盞煎服或鹽湯化服一方無荷葉有生薄荷
蚌霜散
治傷損吐血及酒食醉飽後低頭掬損血妄行口鼻俱出方見諸傷
黑神散
治傷損大吐血口鼻俱出深村鍋底百草霜右爲末每二錢糯米飮調服得效一方取三錢冷水調下
側柏散
治內損心肺吐血下血其出如涌泉口鼻皆流須臾不救則死服此卽安側柏葉蒸乾二兩半荊芥穗燒灰人參各一兩右爲末每三錢入白麪二錢新汲水調如稀糊啜服經驗
藕汁散
治吐衄血不止生藕汁生地黃汁大薊汁各三合生蜜半匙右件調和每服一小鍾濟生
七生湯
治血出口鼻如泉涌諸藥不效生地黃生荷葉生藕節生韭菜生茅根各一兩生薑五錢右俱擣取自然汁一椀濃磨京墨與汁同服回春
淸熱解毒湯
治吐衄血升麻二錢生地黃一錢半黃柏赤芍藥牧丹皮各七分乾葛黃連黃芩桔梗梔子連翹甘草各五分右剉作一貼薑三片水煎服醫鑑
花蘂石散
治虛勞吐血五內崩損涌出升斗者花蘂石火煆硏如粉右取童尿一鍾煎溫調三錢或五錢服之如男用酒一半女用醋一半與童尿和服使瘀血化爲黃水繼以他藥調治可久
五神湯
治婦人吐血生藕汁刺薊汁生地黃汁白蜜各一盞生薑汁半盞右同煎三兩沸每取一小盞調炒白麪一錢服雲岐
狗膽丸
治連日吐血不止五靈脂爲末狗膽汁和丸芡實大每一丸薑酒化下不得漱口急進白粥不可太多入門
一方
治吐血不止將本人血聞不臭可治若臭不可治也將本人吐的血取來用磁鍋焙乾爲末每服一錢或一錢二分以麥門冬煎湯調下血卽止回春
薄厥證
入門曰一人素無病忽吐血半斗脈弦急陳景魁示之曰薄厥證也得於大怒氣逆陰陽奔倂用六鬱湯而得愈方見積聚
咳血嗽血唾血咯血
咳血者咳甚出血本於肺龍腦鷄蘇丸鷄蘇散方見上玄霜膏
嗽血者痰嗽帶血本於脾六君子湯加桑白皮片芩枳殼五味子有火者加味逍遙散六君子湯方見痰飮
唾血者鮮血隨唾而出本於腎滋陰降火湯方見火門唾中有紅絲乃是肺痿難治
咯血者咯出血屑或咯而不出甚咯則出或帶紅絲細如線此精血竭也四物湯加竹瀝薑汁童便靑黛或滋陰降火湯保命生地黃散方見下聖餠子入門
先見紅後見痰多是陰虛火動痰不下降四物湯加貝母天花粉以化痰山梔仁麥門冬牧丹皮以降火先痰嗽後見紅多是痰火積熱降痰火爲急宜山梔地黃湯
痰嗽涎帶血出此胃口熱血蒸而出重者山梔輕者藍實
先吐痰後見血是積熱宜淸肺湯先吐血後見痰是陰虛宜滋陰降火湯回春
咳嗽唾咯血宜龍腦鷄蘇丸河間生地黃散淸火滋陰湯淸咳湯淸咯湯淸唾湯坎離膏方見下玄霜雪梨膏恩袍散
龍腦鷄蘇丸
治咳嗽唾咯血薄荷一斤麥門冬四兩蒲黃阿膠各二兩甘草一兩半人參黃芪各一兩右爲末別以柴胡木通各二兩剉用湯半椀浸二宿取汁用蜜二斤煉一二沸入生乾地黃末六兩攪勻入柴胡木通汁慢火熬成膏然後將前藥末同搜和爲丸豌豆大熟水下二十丸局方
玄霜膏
治咯血吐血虛勞嗽神效烏梅汁梨汁柿霜白砂糖白蜜蘿葍汁各四兩生薑汁一兩赤茯苓末八兩用乳汁浸曬九次款冬花紫菀末各二兩共入砂鍋內熬成膏丸如彈子大每一丸臨臥含化嚥下入門
加味逍遙散
治痰中見血牧丹皮白朮各一錢半當歸赤芍藥桃仁貝母各一錢山梔黃芩各八分桔梗七分靑皮五分甘草三分右剉作一貼水煎服入門
聖餠子
治咯血杏仁四十粒去皮尖硏細同黃蠟炒入靑黛一錢捏作餠子用時以乾柿一枚破開以餠置其中合定濕紙包煨硏爛米飮調服正傳
山梔地黃湯
治先吐痰後見血宜以降痰火爲急山梔仁一錢二分生地黃赤芍藥知母貝母瓜蔞仁各一錢天花粉牧丹皮麥門冬各五分右剉作一貼水煎服入門
淸肺湯
先痰後血是積熱也赤茯苓陳皮當歸生地黃赤芍藥天門冬麥門冬黃芩梔子紫菀阿膠珠桑白皮各七分甘草三分右剉作一貼棗二枚烏梅一箇水煎服回春
河間生地黃散
治鬱熱衄吐咯唾血枸杞子柴胡黃連地骨皮天門冬白芍藥黃芩黃芪生地黃熟地黃甘草各七分右剉作一貼水煎服
淸火滋陰湯
治嘔吐咳嗽唾咯血天門冬麥門冬生地黃牧丹皮赤芍藥山梔子黃連山藥山茱萸澤瀉赤茯苓甘草各七分右剉作一貼水煎入童便服回春
淸咳湯
治咳血當歸白芍藥桃仁貝母炒各一錢白朮牧丹皮黃芩梔子炒黑各八分靑皮桔梗各五分甘草三分右剉作一貼水煎服回春
淸咯湯
治咯血陳皮半夏茯苓知母貝母生地黃各一錢桔梗梔子炒黑各七分杏仁阿膠珠各五分桑白皮一錢半甘草五分薄桂二分右剉作一貼薑三片水煎服回春
淸唾湯
治唾血知母貝母桔梗黃柏鹽水炒褐色熟地黃玄參遠志天門冬麥門冬各一錢乾薑炒黑五分右剉作一貼水煎服回春
玄霜雪梨膏
治咳嗽唾咯吐血除勞心動火勞嗽久不愈雪梨六十箇去心皮取汁二十鍾酸者不用生藕汁十鍾生地黃汁十鍾麥門冬煎取汁五鍾生蘿葍汁五鍾白茅根汁十鍾右汁合和重濾去渣火上煎煉入煉蜜一斤飴糖八兩柿霜八兩薑汁半酒盞火上再熬如稀糊則成膏矣每服三五匙日三服不拘時醫鑑
恩袍散
治咯血唾血吐血眞生蒲黃薄荷各一兩右爲末每三錢以桑白皮湯調下綱目
尿血
內經曰胞移熱於膀胱則癃尿血
仲景曰熱在下焦則尿血
凡小便血出成淋作痛或雜尿而出者從膀胱中來也如血出不痛乃心移熱於小腸從精竅中出也正傳
小便出血而不痛者爲尿血非淋也是血從精竅中來乃心移熱於小腸四物湯加山梔滑石牛膝芩連或髮灰散琥珀散入門
小便出血是心伏熱在於小腸八正散方見小便加麥門冬煎服鉤玄
尿血宜淸腸湯淸熱滋陰湯小薊飮子薑蜜湯或四物湯合五苓散方見寒門煎服酒傷尿血茯苓調血湯色傷尿血鹿角膠丸腎氣丸方見虛勞老人六味地黃丸方見虛勞婦人當歸散小兒立效散
有實熱當歸承氣湯下之方見下
髮灰散
治尿血亂髮燒存性爲末每二錢以醋二合湯少許調服或以井華水亦得綱目
髮灰丸治同髮灰以側柏葉汁調糯米粉和丸梧子大白湯呑下五十丸正傳
琥珀散
治尿血琥珀爲細末燈心薄荷煎湯調二錢服之入門
淸腸湯
治尿血當歸生地黃梔子炒黃連赤芍藥黃柏瞿麥赤茯苓木通萹蓄知母麥門冬各七分甘草五分右剉作一貼燈心一團烏梅一箇水煎服回春
淸熱滋陰湯
治尿血及便血生地黃麥門冬梔子炒黑各一錢玄參牧丹皮各八分當歸川芎赤芍藥各五分知母黃柏幷酒炒白朮陳皮甘草各三分右剉作一貼水煎服醫鑑
小薊飮子
治下焦結熱尿血藕節二錢當歸一錢山梔仁八分小薊生地黃滑石通草蒲黃各五分甘草三分右剉作一貼竹葉七片同煎服
薑蜜湯
治小便出血生薑七片蜜半杯白茅根一握右水煎服得效
茯苓調血湯
治酒麪過度房勞後小便出血半赤茯苓一錢半赤芍藥川芎半夏麯各七分前胡柴胡靑皮枳殼桔梗桑白皮白茅根燈心甘草各五分右剉作一貼薑五片蜜二匙水煎服得效
鹿角膠丸
治房室勞傷小便出血鹿角膠一兩炒作珠沒藥油髮灰各六錢右爲末取白茅根汁打糊和丸梧子大空心鹽湯呑下七十丸得效
當歸散
治婦人尿血生地黃二錢半小薊葉二錢當歸羚羊角屑赤芍藥各一錢半右剉作一貼水煎服
立效散
治小兒尿血蒲黃生地黃赤茯苓甘草各一錢右剉水煎服
又甘草升麻煎水調益元散服之妙方見暑門
便血
內經曰結陰者便血一升再結二升三結三升釋曰結陰之病陰氣內結不得外行血無所稟滲入腸間故便血也其脈虛澁者是也因血結不行故下也平胃地楡湯結陰丹主之綱目
靈樞曰邪在五藏則陰脈不和陰脈不和則血留之蓋邪犯五藏則三陰脈絡不和而結聚血因停留溢則滲入腸間而爲便血入門
仲景曰先便後血者遠血也黃土湯主之先血後便者近血也赤小豆當歸散主之
便血宜胃風湯方見大便淸藏湯楡砂湯地楡散連殼丸加減四物湯槐花散有實熱者當歸承氣湯日久便血元氣下陷者厚朴煎補中益氣湯方見內傷內傷飮食者平胃散方見內傷加枳殼槐花當歸烏梅酒毒便血酒蒸黃連丸諸方
平胃地楡湯
治結陰便血蒼朮升麻附子炮各一錢地楡七分葛根厚朴白朮陳皮赤茯苓各五分乾薑當歸神麯炒白芍藥益智仁人參甘草灸各三分右剉作一貼薑三棗二水煎服寶鑑
結陰丹
治結陰便血枳殼威靈仙黃芪陳皮椿根白皮何首烏荊芥穗各五錢右爲末酒糊和丸梧子大每服五七十丸陳米飮入醋呑下寶鑑
黃土湯
治先大便後下血竈中黃土三錢熟地黃白朮附子炮阿膠珠黃芩甘草灸各一錢右剉作一貼水煎服仲景
赤小豆當歸散
治先下血後大便赤小豆五兩浸令芽出曝乾當歸一兩右擣爲末漿水調服二錢日三服仲景
淸臟湯
治大便下血生地黃一錢當歸酒洗地楡各八分黃芩梔子炒黑黃柏炒各七分白芍藥黃連側柏葉阿膠珠各六分川芎槐角炒各五分右剉作一貼水煎服回春
楡砂湯
治結陰便血地楡四兩縮砂七枚硏生甘草一錢半灸甘草一錢右剉水煎服入門
地楡散
治遠年下血地楡卷柏各五錢右剉砂缾煮十餘沸溫服
連殼丸
治內傷下血用此以解絡脈之結黃連枳殼各二兩剉以槐花四兩同炒揀去槐花右爲末蒸餠和丸梧子大白湯下五七十丸入門
正傳枳殼湯同但剉五錢水煎服
加減四物湯
治便血亦治腸風側柏葉生地黃當歸川芎各一錢枳殼荊芥槐花炒甘草灸各五分右剉作一貼薑三片烏梅一箇煎服得效
槐花散
治腸胃有濕脹滿下血槐花炒二錢蒼朮厚朴陳皮當歸枳殼各一錢烏梅肉甘草灸各五分右剉作一貼水煎服
當歸承氣湯
治實熱便血當歸二錢厚朴枳實大黃各八分芒硝七分右剉水煎服
厚朴煎
治便血及諸下血厚朴生薑各五兩同搗爛炒黃白朮神麯麥芽五味子各一兩同炒黃右爲末水糊和丸梧子大米飮下百丸蓋脾胃本無血緣氣虛腸薄自榮衛滲入而下用厚朴厚腸胃麥芽消酒食白朮導水血自不作多有奇效入門
酒蒸黃連丸
治酒毒積熱便血肛門作熱黃連四兩剉酒淹一宿日乾右爲末粟米糊和丸梧子大熟水下三五十丸得效
腸澼證
詳見後陰
齒衄
入門曰血從齒齦出謂之齒衄又曰牙床屬胃牙齒屬腎如陽明傳入少陰二經相倂血出於牙縫如吐者人多不覺其爲牙血以凉水漱口則血止少頃又來者是外用綠袍散內服解毒湯方見傷寒合犀角地黃湯或生地芩連湯方見下
齒衄宜荊槐散鬱金散小薊散
綠袍散
治齒縫出血不止黃柏薄荷芒硝靑黛各等分右爲末入龍腦少許糝牙床卽止入門
荊槐散
治牙宣出血荊芥穗槐花炒各等分右爲末常擦牙或點服得效
鬱金散
治齒齦出血鬱金白芷細辛各等分右爲末常擦牙仍以竹葉竹茹入鹽煎水含漱得效
小薊散
治牙宣出血百草霜小薊香附子蒲黃炒各五錢右爲末常揩牙齒上立止得效
又方
齒縫多出血以鹽湯常常漱口仍以鹽末塗之
靑竹茹醋浸一宿含漱又竹葉濃煎入鹽含漱又濃煎茗湯含漱皆妙本草
治牙疼牙宣出血香附子末薑汁浸一宿漱口後揩齒得效
滿口齒出血地骨皮煎湯先漱後喫綱目
舌衄
入門曰血從舌出謂之舌衄宜蚊蛤散
又方蒲黃炒爲末糝之卽止又槐花炒爲末糝之又赤小豆一升搗碎和水取汁服之本草
又方髮灰二錢醋二合調服且糝之綱目
蚊蛤散
治舌上出血如泉五倍子白膠香牡蠣粉右等分爲末糝患處得效
血汗
內經曰少陰所至爲衄衊釋曰衊血汗也
河間曰膽受熱血妄行爲衄衊幷血汗宜定命散
三因曰無病者汗出汚衣甚如胚染名曰血汗亦曰紅汗由大喜傷心喜則氣散血隨氣行也宜黃芪建中湯方見虛勞兼服妙香散方見神門以金銀器入小麥麥門冬煎湯調下又産婦血汗宜葎草汁方
定命散
治衄衊血汗朱砂寒水石麝香右等分爲末每半錢新水調下河間
葎草汁方
治産婦因大喜汗出汚衣赤色葎草擣取汁二升入醋二合和之空腹飮一盞或濃煮服亦可三因
蝟皮肉主血汗皮燒灰米飮調服肉煮食之本草
九竅出血
人卒大驚則九竅血皆溢出謂之九竅出血本草
傷寒少陰證醫者不識强發其汗則伏熱逼血從九竅而出名爲下厥上竭不治詳見寒門
九竅出血宜側柏散方見上又百草霜油髮灰龍骨末或吹入或糝之入門
卒驚悸九竅血皆溢出新屠猪羊血熱飮二升卽止又人有九竅四肢指岐間出血乃暴驚所爲取新生犢子臍中屎燒灰和水服日三四次又小薊搗取汁一盞酒半盞調和頓服乾者爲末冷水調服本草
又法井華水卒噀其面勿令病人先知之本草
指縫瘙痒成瘡有竅出血不止多年糞桶篐篾燒灰傅之卽止得效
血自皮膚間濺出用煮酒甁上紙碎揉如楊花以手捏在出血處卽止入門
膕中出血不止乃血虛也宜服十全大補湯方見虛勞入門
傷損失血
詳見諸傷
失血眩暈
海藏曰一切去血過多則必致眩暈悶絶凡崩中去血多拔牙齒去血多金瘡去血多産後去血多皆有此證宜大劑芎歸湯方見婦人煎服救之
吐衄太甚不止當防其血暈茅根燒煙將醋洒之令鼻嗅氣以遏其勢或驀然以冷水噀其面使驚則止入門
失血多眩暈不省宜生地芩連湯救之又全生活血湯方見胞門亦佳入門
血暈者皆因去血過多虛而成暈脈微澁也急用芎歸湯救之繼用加味四物湯回春
吐衄血過多昏迷不省生地黃三五斤取汁連飮不暇取汁則生吃呷汁以滓塞鼻神效又好墨濃磨汁飮之仍點入鼻中本草
生地芩連湯
治婦人因崩漏大脫血或男子去血過多因而涸燥循衣摸床撮空閉目不省揚手擲足錯語失神鼻乾氣麤生地黃川芎當歸各一錢半赤芍藥山梔子黃芩黃連各七分防風二錢右剉水煎徐徐呷下此危證也以此救之入門
加味四物湯
治血虛眩暈卒倒不可艾灸驚哭叫動動則承虛而死矣當歸川芎白芍藥生地黃熟地黃黃芪人參白朮陳皮白茯苓荊芥穗甘草各七分右剉棗二枚烏梅一箇煎服回春
黑藥止血
綱目曰燒灰諸黑藥皆能止血經曰北方黑色入通於腎夫血者心之色也血見黑卽止者由腎水能制心火故也
止血宜五灰散十灰散十灰丸如百草霜松煙墨油髮灰新綿灰棕櫚灰梔子乾柿荊芥蓮房蝟皮牛角䚡之類皆可燒灰單服
五灰散
治一切失血及血崩蓮蓬殼黃絹亂髮百草霜棕櫚皮右各燒存性等分加梔子炒黑蒲黃炒松煙墨血竭共爲細末每三錢以生藕汁生蘿葍汁調服之或蜜丸米飮下五十丸亦可回春
十灰散
治嘔吐咯嗽血及虛勞大吐血大薊小薊柏葉荷葉茅根茜根大黃梔子棕櫚皮牧丹皮各等分右燒存性出火毒硏爲極細末用生藕汁或蘿葍汁磨松墨半椀調服五錢卽止新書
十灰丸
治血崩及一切失血黃絹灰馬尾灰藕節灰艾葉灰蒲黃灰蓮蓬灰油髮灰棕櫚灰赤松皮灰新綿灰各等分右爲末以醋煮糯米糊和丸梧子大米飮下百丸
禁忌
內經曰鹹走血血病無多食鹹又曰久視傷血凡血少血虛之人鍼刺出血過多皆爲禁忌
治血藥法
丹溪曰凡用血藥不可單行單止又不可純用寒凉藥必加辛溫升藥如用凉藥用酒煮酒炒之類乃寒因熱用也又曰久患血證血不歸元久服藥而無效者以川芎爲君則效
大凡血見熱則行見寒則凝見黑一作灰則止
凡嘔吐血若出未多必有瘀於胸膈者當先消瘀而凉之止之消瘀宜犀角地黃湯凉血宜陶氏生地芩連湯止澁宜側柏散狗膽丸入門
桃仁紅花蘇木血竭牧丹皮者血滯所宜蒲黃阿膠地楡百草霜棕櫚灰者血崩所宜乳香沒藥五靈脂凌霄花者血痛所宜蓯蓉瑣陽牛膝枸杞子益母草夏枯草敗龜板者血虛所宜乳酪血液之物血燥所宜乾薑肉桂之屬血寒所宜生地黃苦參之屬血熱所宜
治血防風爲上使連翹一云黃連爲中使地楡爲下使不可不知
凡血結之證皆用醋湯和之爲妙直指
灸甘草炮乾薑每三錢煎服治男女失血不能引氣歸元甚妙
血不足須用甘草血色瘀黑用熟地黃血色鮮紅用生地黃若脈洪實痛甚用酒大黃和血止痛用當歸東垣
通治血病藥餌
一切失血諸病通用四物湯補榮湯保命生地黃散淸熱滋陰湯方見上坎離膏固榮散血餘散側柏湯童子尿
四物湯
通治血病熟地黃白芍藥川芎當歸各一錢二分半右剉作一貼水煎服局方
一方春倍川芎夏倍芍藥秋倍地黃冬倍當歸
春加防風夏加黃芩秋加天門冬冬加桂枝綱目
當歸和血歸經芍藥凉血補腎生地黃生血寧心熟地黃補血滋腎川芎則行血通肝
劉宗厚曰欲求血藥其四物之謂乎夫川芎血中氣藥也通肝經性味辛散能行血滯於氣也地黃血中血藥也通腎經性味甘寒能生眞陰之虛者也當歸分三治血中主藥也通肝經性味辛溫全用能活血各歸其經也芍藥陰分藥也通脾經性味酸寒能凉血又治血虛腹痛若求陰藥之屬必於此而取則焉
補榮湯
通治諸失血當歸白芍藥生地黃熟地黃赤茯苓梔子仁麥門冬陳皮各一錢人參甘草各五分右剉作一貼棗二枚烏梅一箇水煎服回春
保命生地黃散
治鬱熱衄吐便尿諸失血無寒證者生地黃熟地黃枸杞子地骨皮天門冬白芍藥黃芪柴胡各一錢黃芩黃連甘草各五分右剉作一貼水煎服脈微身凉加桂皮
坎離膏
治陰虛火動致衄吐咳嗽咯唾血黃柏知母各四兩生地黃熟地黃天門冬麥門冬各二兩杏仁七錢胡桃仁去皮淨四兩白蜜四兩右先將黃柏知母剉入童便三椀側柏葉一把煎至四椀去渣又將天麥門冬生熟地黃入汁內添水二椀再煎去滓其滓再搗爛如泥別用水一二椀熬熟絞汁入前汁將杏桃仁擂爛再濾去渣同蜜入前汁內熬成膏磁罐收貯封口沈水中一日去火毒每服三五匙柏葉湯調空心服終始忌銅鐵器回春
固榮散
治吐衄便尿一切失血眞蒲黃地楡各一兩白芷五錢甘草二錢半右爲末每服四錢溫酒調服
血餘散
治衄吐便尿一切失血兼治內崩亂髮以皂角水淨洗曬乾燒灰爲末每二錢白茅根煎湯調下或醋湯調下
作丸名髮灰丸見上
側柏湯
治吐衄血血崩血痢一切失血之疾採葉曬乾煎湯代茶吃止血滋陰一名柏湯一名柏茶皆同入門
童子尿
諸虛吐衄咯血藥中每入童便一合其效甚速凡單用重湯頓服無不效應蓋溲尿降火滋陰又能消瘀血止吐衄諸血先賢有言凡諸失血服寒凉藥十無一生服溲尿者百無一死斯言信矣用童便一鍾入薑汁二三點攪勻徐徐服之日進二三次爲佳醫鑑
單方
凡二十二種
百草霜
深村鍋底者佳刮取細末用之凡血見黑則止此藥主之能治諸失血或吹入竅中或爲散冷水調服或作丸服皆佳本草
井華水
治九竅出血及衄血不止以水卒然噀面勿令病人先知之本草
生地黃
治吐衄便尿一切失血取汁飮半升日三或和薄荷汁或和生薑汁皆效
車前草葉及根
止衄吐尿血取汁服五合本草
蒲黃
止一切血破血卽生用補血卽炒用冷水調二三錢服本草
芎藭
能行血治吐衄便尿一切失血煎服末服幷佳本草
當歸
治一切血能和血行血養血芎藭當歸合爲芎歸湯爲血藥第一綱目
茜根
治吐衄便尿崩中一切血疾搗爲末每二錢水煎冷服本草
白茅根
能止血治吐衄便尿一切血疾水煮服之茅花同功本草
艾葉
治吐衄便尿一切失血搗取汁飮乾者煮服本草
地楡
止衄吐血偏主結陰便血水煮服之本草
大小薊
俱治一切血疾能破血止血生擣取汁飮一小盞或和蜜少許飮本草
鬱金
止吐衄血破惡血爲末以童便薑汁好酒相和調服又治痰血取末和韭汁童便服之其血自消
白芨
治衄吐咳唾咯血冷水調末三錢服神妙米飮調亦可綱目
白芨至血竅則塡補故血止昔有一死囚拷掠遍身吐衄幷流血常服白芨末輒止後凌遲儈者開胸見白芨末皆塡補肺竅云醫說
槐花
凉血能止咯唾血及下血炒爲末熱酒取末二錢調服又治齒衄舌衄爲末糝之炒煎服亦可
側柏葉
治吐衄便尿一切失血之證止血滋陰爲末米飮調服或煎服皆可取汁服亦佳入門
松煙墨
能止一切失血以生地黃汁濃磨服之或井水磨服之
生藕汁
消瘀血能止一切出血取汁飮之或合地黃汁熱酒童便服幷得本草
韭汁
止吐衄咯唾血善消胸膈間瘀血凝滯取汁冷飮三四盞必胸中煩燥不寧後自愈
亂髮灰
止一切失血吐衄便尿九竅出血皆治之取末醋湯或井華水調二錢服作丸服亦可本草
諸血
補人身血不足面無血色者幷生飮之六畜及獐鹿之血皆可本草
虛勞吐血飮黑狗血神效壽域
蘿葍汁
治衄吐咳唾痰血取汁入鹽少許服之或和好酒飮之卽止蓋氣降則血止種杏
鍼灸法
衄吐血下血取隱白大陵神門太谿易老
衄血灸顖會上星資生
衄宜灸大椎瘂門卽止
衄不止以三稜鍼於氣衝出血立愈東垣
衄血取上星風府瘂門合谷內庭三里照海綱目
吐血取風府大椎亶中上脘中脘氣海關元三里綱目
吐血灸大陵得效
嘔血取上脘大陵郄門神門東垣
關脈芤大便出血數斗者以膈兪傷故也宜灸膈兪脈經
虛勞吐血灸中脘三百壯又吐血唾血灸肺兪隨年壯又口鼻出血不止名腦衄灸上星五十壯得效
下血不止量臍心與脊骨平於脊骨上灸七壯卽止資生
夢
魂魄爲夢
凡夢皆緣魂魄役物又曰形接而爲事神遇而爲夢類聚
古之眞人其寢不夢寢不夢者神存故也正理
心實則夢可憂可驚可怪之事虛則魂魄飛揚紛紜多夢宜別離散益氣安神湯入門
邪客使魂魄不安者血氣少也血氣少者屬於心心氣虛者其人多畏合目欲眠夢遠行而精神離散魂魄妄行陰氣衰者爲癲陽氣衰者爲狂仲景
別離散
治心風爲病男夢見女女夢見男宜此去邪使不復見故云別離白朮一兩天雄附子肉桂乾薑茜根各三錢茵芋葉桑寄生各五錢細辛菖蒲各二錢右爲末每二錢空心白湯調下熱者去雄附薑桂加知母黃柏各三錢當歸地黃各五錢入門
益氣安神湯
治七情六淫相感而心虛夜多夢寐睡臥不寧恍惚驚悸當歸茯神各一錢生地黃麥門冬酸棗仁炒遠志人參黃芪蜜炒牛膽南星竹葉各八分小草黃連各四分右剉作一貼薑三片棗二枚水煎服回春
淫邪發夢
黃帝問曰淫邪泮衍奈何岐伯對曰正邪從外襲內而未有定舍反淫于藏不得定處與榮衛俱行與魂魄飛揚使人臥不安而喜夢是以陰氣盛則夢涉大水而恐懼陽氣盛則夢大火而燔灼陰陽俱盛則夢相殺上盛則夢飛下盛則夢墮甚飢則夢取甚飽則夢與肝氣盛則夢怒肺氣盛則夢哭泣心氣盛則夢善笑恐畏脾氣盛則夢歌樂身體重不擧腎氣盛則夢腰脊兩解不屬
又曰厥氣客于心則夢見丘山煙火客于肺則夢飛揚見金鐵之寄物客于肝則夢山林樹木客于脾則夢見丘陵大澤壞屋風雨客于腎則夢臨淵沒居水中客于膀胱則夢遊行客于胃則夢飮食客于大腸則夢田野客于小腸則夢聚邑街衢客于膽則夢鬪訟自刳客于陰器則夢接內客于項則夢斬首客于脛則夢行走而不能前及居深地髎苑中客于股肱則夢禮節拜起客于胞䐈則夢溲便靈樞
一婦人常夢與鬼神交驚怕異常及見神堂陰司舟楫橋梁如此十五年竟無姙娠諸治無效戴人曰陽火盛于上陰水盛于下見鬼神者陰之靈神堂者陰之所舟楫橋梁水之用也診之兩手寸脈皆沈而伏知其胸中有痰實也凡三涌三泄三汗不旬日而無夢一月而有娠子和
五藏虛實爲夢
肝氣虛則夢見菌香生草實則夢伏樹下不敢起心氣虛則夢救火陽物實則夢燔灼脾氣虛則夢飮食不足實則夢築垣蓋屋肺氣虛則夢見白物見人斬血藉藉實則夢見兵戰腎氣虛則夢見舟船溺人實則夢伏水中若有畏恐內經
陽氣之出入爲窹寐
靈樞曰衛氣之行晝行於陽則目張而窹夜行於陰則目瞑而寐
鄭康成曰口鼻之呼吸爲魂耳目之聰明爲魄以耳目與口鼻對言則口鼻爲陽耳目爲陰以耳目口鼻與藏府對言則耳目口鼻爲陽藏府爲陰故陽氣行陽分二十五度於身體之外則耳目口鼻皆受陽氣所以能知覺視聽動作而窹矣陽氣行陰分二十五度於藏府之內則耳目口鼻無陽氣運動所以不能知覺而寐矣聰明者豈非陽氣爲之乎入門
昏沈多睡
靈樞曰足太陽有通項入于腦者正屬目本名曰眼系在項中兩筋間入腦乃別陰蹻陽蹻陰陽相交陽入陰陰出陽交于目銳眥當作目內眥陽氣盛則瞋目陰氣盛則瞑目
衛氣不得入於陰常留於陽留於陽則陽氣滿陽氣滿則陽蹻盛不得入於陰故目不瞑又曰衛氣留於陰不得行於陽留於陰則陰氣盛陰氣盛則陰蹻滿不得入於陽故目閉入門
傷寒之邪傳入陰則多眠昏昏閉目者陰主闔也默默不欲言者陰主靜也太陽證已解而多眠者不必藥也陽明證熱伏於裏而多眠者宜小柴胡湯方見寒門少陰之證脈微細但欲寐蓋窹則行陽寐則行陰必從足少陰始故少陰病但欲寐宜茯笭四逆湯方見寒門以益陰回陽或熱病得汗後脈沈細身冷喜臥昏沈不省亦急與四逆湯令四肢溫不爾有熟睡而死者惟汗下後酣眠者爲正氣已復不必藥也入門
風溫多眠狐惑多眠幷見本門
虛煩不睡
靈樞曰黃帝問曰人之目不瞑不臥者何氣使然伯高對曰衛氣晝日行於陽夜行於陰常從足少陰之分間行於五藏六府今厥氣客於藏府則衛氣獨衛其外不得入於陰行於陽則陽氣盛陽氣盛則陽蹻陷不得入於陰陰氣虛故目不瞑飮以半夏湯一劑陰陽已通其臥立至其方以流水千里外者八升揚之萬遍取其淸五升煮之炊以葦薪火沸置秫米一升治半夏五合徐炊令竭爲一升半去其渣飮汁一小杯日三稍益以知爲度其病新發者覆杯則臥汗出則已矣久者三飮而已也
身不覺熱頭目昏疼口乾咽燥而不渴淸淸不寐皆虛煩也三因
大病後虛煩不睡溫膽湯主之甚者益元散方見暑門加朱砂牛黃服之入門
但獨熱者虛煩也起臥不安睡不穩謂之煩宜竹葉石膏湯方見寒門酸棗仁湯入門
不寐有二種大病後虛弱及年高人陽衰不寐者六君子湯方見痰門加炒酸棗仁黃芪如痰在膽經神不歸舍而不寐者溫膽湯加南星酸棗仁炒醫鑑
虛煩者心胸煩擾而不寧也內經曰陰虛則內熱今之虛煩多是陰虛生內熱所致是故傷寒吐下後及藿亂吐瀉後津液枯竭多有虛煩之證醫鑑
虛煩不睡宜寧志膏酸棗仁湯高枕無憂散眞珠母元獨活湯
勞心膽冷夜臥不睡定志元方見神門加酸棗仁炒柏子仁炒朱砂乳香爲衣棗湯下五十丸加味溫膽湯亦主之醫鑑
癲狂不睡傷寒不睡幷見各門
酸棗仁湯
治虛煩不睡及傷寒吐下後虛煩不睡石膏二錢半酸棗仁炒人參各一錢半知母赤茯苓甘草各一錢桂心五分右剉作一貼薑三片水煎服入門
溫膽湯
治心膽虛怯觸事易驚夢寐不祥虛煩不得睡半夏陳皮白茯苓枳實各二錢靑竹茹一錢甘草五分右剉作一貼薑五片棗二枚水煎服醫鑑
驚悸怔忡失志不寐皆是痰涎沃心宜理痰氣此藥主之醫鑑
加味溫膽湯
治法同上半夏三錢半陳皮二錢二分竹茹枳實各一錢半酸棗仁炒遠志五味子人參熟地黃白茯苓甘草各一錢右剉分作二貼薑五片棗二枚水煎服回春
前方加酸棗仁五味子遠志人參熟地黃也心肝氣血虛者尤宜服之
寧志膏
治虛煩不得睡或夢涉危險睡臥不寧酸棗仁炒二兩人參一兩朱砂五錢乳香二錢半右爲末煉蜜和丸彈子大每一丸溫酒化下大棗湯亦可局方
婦人失血過多心神不安不得睡臥朱砂酸棗仁炒人參白茯神琥珀各七錢半乳香二錢右爲末每一錢燈心棗子煎湯調下大全良方
酸棗仁湯
治不睡及多睡酸棗仁微炒人參白茯苓各等分右爲末每一錢水一盞煎至七分如要睡卽冷服如不要睡卽熱服醫鑑
高枕無憂散
治心膽虛怯晝夜不睡百方不效服此如神人參五錢石膏三錢陳皮半夏白茯苓枳實竹茹麥門冬龍眼肉甘草各一錢半酸棗仁炒一錢右剉分作二貼水煎服醫鑑
眞珠母丸
治神魂不寧驚悸不得睡眞珠母七錢半熟地黃當歸各一兩半人參酸棗仁炒柏子仁犀角白茯神各一兩沈香龍齒各五錢右爲末蜜丸梧子大朱砂爲衣每四五十丸薄荷湯下日二服此方眞珠母爲君龍齒佐之眞珠母入肝經爲第一龍齒與肝同類也龍齒虎睛人皆以爲鎭心藥殊不知龍齒安魂虎睛定魄龍能變化故魂遊而不定虎能專靜故魄止而有守若魄不寧者宜用虎睛魂飛揚者宜用龍齒本事
獨活湯
治同上獨活羌活人參前胡細辛半夏沙參五味子白茯苓酸棗仁炒甘草各七分右剉作一貼薑三片烏梅一箇水煎服本事
魂離不睡
四明蕫生患神氣不寧每臥則魂魄飛揚覺身在床而神魂離體驚悸多魘通夕無寐更醫不效許學士診之曰以脈言之肝藏受邪非心病也平人肝不受邪臥則魂歸於肝神靜而得寐今肝氣因虛邪氣襲之肝藏魂者也肝有邪則魂不得歸是以臥則魂飛揚若離體也肝主怒故小怒則劇遂處以眞珠母丸獨活湯二方以贈服一月而病悉除二方見上本事方
思結不睡
一婦人因思慮過傷二年不得寐戴人曰兩手脈俱緩此脾受邪也脾主思故也與其夫議以怒激之多取財飮酒數日不處一方而去其婦大怒汗出是夜困臥如此者八九日不窹自是食進其脈得平此因膽虛不能制脾之思慮而不寐今激之以怒膽復制脾故得寐也子和
老少之睡不同
黃帝問曰老人之不夜瞑少壯之不晝瞑者何氣使然岐伯答曰壯者之氣血盛其肌肉滑氣道通榮衛之行不失其常故晝精而夜瞑老者之氣血衰其肌肉枯氣道澁五藏之氣相搏其榮氣衰少而衛氣內代故晝不精而夜不眠靈樞
睡辨陰陽虛實
傷寒及雜病多睡者陽虛陰盛也無睡者陰虛陽盛也喜明者屬陽元氣實也喜暗者屬陰元氣虛也睡向壁者屬陰元氣虛也睡向外者屬陽元氣實也回春
臥不安
人臥則血歸於肝今血不靜臥不歸肝故驚悸而不得臥也綱目
黃帝問曰人有臥而有所不安者何也岐伯對曰藏有所傷及精有所倚人不能知其病則臥不安內經十四友元主之亦治心肝虛睡臥不安方見神門
帝曰人之不得偃臥者何也岐伯曰肺者藏之蓋也肺氣盛則肺大肺大則不能偃臥肺一作脈又曰足三陽者下行陽明者胃脈也其氣亦下行陽明逆不得從其道故不得臥也下經曰胃不和則臥不安夫不得臥而喘者是水氣之客也內經
身重嗜臥
黃帝曰人之多臥者何氣使然岐伯曰此人腸胃大皮膚濕而分肉不解焉腸胃大則衛氣留久皮膚濕則分肉不解其行遲夫衛氣者晝行於陽夜行於陰故陽氣盡則寐陰氣盡則寤故腸胃大則衛氣行留久皮膚濕分肉不解則行遲留於陰也久其氣不精則目瞑故多臥矣靈樞
肝虛腎虛脾虛皆令人體重煩寃釋曰肝虛則脾寡于畏而體重腎虛則脾勝之而體重又曰脾病者身重又曰足太陰之脈病身體皆重內經
怠惰嗜臥者脾胃有濕也宜平胃散方見內傷身重者濕也東垣
惡人欲獨處
內經曰足陽明之脈是動則病惡人與火欲獨閉戶牖而處少陰之虛亦欲獨閉戶牖而處又曰陽明厥則喘而惋惋則惡人釋曰惋謂熱內鬱而煩也
寢睡法
臥宜側身屈膝益人心氣覺宜舒展則精神不散蓋舒臥則招魔引魅孔子寢不屍蓋謂是歟活人心
不得晝眠令人失氣又曰暮臥常習閉口口開卽失氣且邪惡從口入成病又曰屈膝側臥益氣力勝正偃仰按孔子不屍臥故曰睡不厭踧覺不厭舒凡人屍睡則有鬼疰魔邪又曰人臥一夜常作五度反覆逐更轉得效
夜不安寢衾厚熱壅故也當急去之仍拭汗孔或薄而寒卽加之睡自穩也飢而睡不安則宜少食飽而睡不安則宜啜茶少行坐東垣
睡留燈燭令人神不安活人心
凡人常臥不宜仰臥以手覆心上則必魘不得寤若暗中着魘不得以火照之亦不得近前急呼但捻下心上手然後慢慢喚覺以皂莢末或半夏末吹入鼻中卽醒千金
辟惡夢
夜夢惡不須說且以水面東持刀噀之呪曰惡夢着草木好夢成珠玉卽無咎矣又夢之善惡幷勿說爲吉得效
麝香久服不夢窹魘寐又將眞麝一劑安枕合中枕之除邪辟惡夢本草
蘇合香令人無夢魘或服或帶之本草
虎頭爲枕枕之辟惡夢除魘寐本草
犀角除魘寐或服或帶之本草
羚羊角安心氣不令魘寐除邪氣驚夢本草
用藥法
虛而多夢紛紜人參龍骨加而用之本草
膽虛不眠寒也酸棗仁炒末竹葉煎湯調服膽實多睡熱也酸棗仁生爲末以薑汁炒臘茶煎湯調服海藏
一人因恐得病如人將捕睡臥不安飮食不知味以人參白朮當歸身爲君陳皮爲佐加鹽炒黃柏灸玄參各少許爲使煎服月餘而安此因恐傷腎故以鹽炒黃柏灸玄參引參歸等藥入腎也
單方
凡十八種
鹿頭肉
治煩悶多夢及夜夢見鬼物煮汁飮食其肉本草
安息香
治婦人夜夢鬼交以雄黃合爲丸燒熏丹穴永斷本草
苦竹葉
治虛煩不睡煮服之本草
小麥
治煩熱少睡煮服之本草
酸棗仁
睡多則生用不得睡則炒熟用之本草
楡白皮
治不睡嵇公云楡令人瞑是也初生莢仁以作糜羹服之令人多睡本草
林檎
治不睡多食則令人好睡本草
木槿
煮作飮服之令人得睡本草
蕨
食之令人多睡本草
蓴
常食令人嗜睡本草
沙參
治多睡常欲眠煮服或作虀食之本草
通草
療脾疸常欲眠煮服之本草
烏梅
治不眠作茶飮令得睡本草
茶
令人少睡溫服除好睡本草
苦菜及苦苣
皆令不睡久食之少睡本草
伏翼
取血滴目中令不睡本草
馬頭骨
主喜眠作枕枕之令不睡本草
草決明子
久服令人不睡本草
鍼灸法
膽寒不得睡臥取竅陰
沈困睡多無名指第二節尖屈指取之灸一壯綱目
驚悸不得眠取陰交不得臥取浮郄甲乙
聲音
聲音出於腎
心爲聲音之主肺爲聲音之門腎爲聲音之根風寒暑濕氣血痰熱邪氣有干於心肺者病在上脘隨證解之邪氣散則天籟鳴矣若夫腎虛爲病不能納諸氣以歸元故氣逆而上咳嗽痰壅或喘或脹胸腹百骸俱爲之牽制其嗽愈重其氣愈乏其聲愈乾矣直指
一小兒吐瀉錢氏與瓜蔞湯方見小兒得愈其兒又不大小便他醫以藥利之變身冷不飮食錢氏用益黃散使君子丸果身溫而能飮食其兒又不語錢氏曰此因凉藥利小便致脾腎俱虛今脾已實腎尙虛用六味地黃元方見虛勞一月而痊錢乙
腎虛聲不出宜服人參平補湯大病後失音宜服腎氣丸方見虛勞
人參平補湯
治腎虛聲不出人參川芎當歸熟地黃白芍藥白茯苓兎絲子五味子杜冲巴戟橘紅半夏麯各六分牛膝白朮破故紙胡蘆巴益智甘草灸各三分石菖蒲二分右剉作一貼薑三片棗二枚水煎於五更初腎氣開時不許咳唾言語默默服之直指
回春名滋腎湯與此同
聽聲音辨病證
內經曰視喘息聽音聲而知所苦又曰中盛藏滿氣勝傷恐者聲如從室中言是中氣之濕也
靈樞曰病人語聲寂寂然善驚呼者骨節間病語聲瘖瘖然不徹者心膈間病語聲啾啾然細而長者頭中病
又曰聞而知之謂之聖
難經曰聞而知之者聞其五音以別其病也假如肝病則聲悲肺病則聲促心病則聲雄脾病則聲慢腎病則聲沈大腸病則聲長小腸病則聲短胃病則聲速膽病則聲淸膀胱病則聲微回春
內經曰聲合五音入門曰金聲響土聲濁木聲長水聲淸火聲燥
土音如居深甕中言又曰濕勝則音聲如從甕中出濕若中水也東垣
卒然無音
黃帝問曰人之卒然憂恚而無音者何道之塞何氣出行使音不彰願聞其方少師答曰咽喉者水穀之道也喉嚨者氣之所以上下者也會厭者聲音之戶也口脣者聲音之扇也舌者聲音之機也懸雍垂者聲音之關也頏顙者分氣之所泄也橫骨者神氣所使主發舌者也故人之鼻洞涕出不收者頏顙不開分氣失也是故厭小而薄則發氣疾其開闔利其出氣易其厭大而厚則開闔難其氣出遲故重言也人卒然無音者寒氣客于厭則厭不能發發不能下至其開闔不致故無音靈樞
醉臥當風使人失音得效
卒失音宜荊蘇湯人參荊芥散射干湯
人患卒瘂取杏仁七錢半熬桂心末二錢半和搗如泥取李核大綿裹含嚥汁日五夜三本草
又方苦竹葉濃煎服又橘皮濃煎頻服本草
風冷卒失音紫蘇葉荊芥穗各一兩搗取汁入酒相和溫服半盞
荊蘇湯
治感風寒卒瘂及失音通用荊芥穗紫蘇葉木通橘紅當歸辣桂石菖蒲各一錢右剉作一貼水煎服直指
人參荊芥散
治感冒風寒言語不出咽乾鼻涕人參荊芥穗陳皮桔梗半夏細辛杏仁通草麻黃甘草各一錢右剉作一貼薑五片水煎服
射干湯
治天行暴寒熱伏於內咳嗽不得息喉瘂失聲或乾嗽無唾喉中如梗半夏二錢杏仁陳皮桂心枳實各一錢射干當歸獨活麻黃紫菀甘草各五分右剉作一貼薑五片水煎服仲景
因雜病失音
中風人飮食坐臥如常但失音不語俗呼爲瘂風小續命湯方見風門去附子加石菖蒲一錢或訶子淸音湯亦可方見下醫鑑
因咳嗽失音人參淸肺散杏仁煎蛤蚧丸
痰塞失音宜玉粉丸芎辛散
虛損憔悴氣血不足失聲音久瘖宜天眞元方見虛勞服過半月言語自然有聲得效
因謳歌失音宜響聲破笛丸回春
因喉痛生瘡聲瘂宜通隘散方見咽喉
痘瘡後失音宜馮氏天花散方見小兒
産後失聲言不出宜茯苓補心湯方見血門
人參淸肺散
治痰嗽咽乾聲不出人參陳皮貝母炒各一錢半半夏桔梗茯苓桑白皮知母枳殼杏仁黃連各一錢款冬花七分麥門冬地骨皮甘草各五分五味子二十箇右剉分作二貼每服薑三片水煎服
杏仁煎
治咳嗽失音聲不出杏仁泥白蜜砂糖屑生薑汁各一盞桑白皮木通貝母炒各一兩半紫菀五味子各一兩石菖蒲五錢右六味剉以水五升煎至半升去滓入杏蜜糖薑再煎成稀膏每取一匙含化嚥下或加知母款冬花尤效直指
蛤蚧丸
治肺間積血作痛失音及久嗽失音蛤蚧一對醋灸訶子肉阿膠珠生地黃麥門冬細辛甘草各五錢右爲末蜜丸如棗大每一丸含化
玉粉丸
治冬月寒痰結塞語聲不出半夏洗薑製五錢草烏熟炒桂心各二分半右爲末薑汁浸蒸餠和丸芡實大每一丸至夜含化年久者亦效綱目
芎辛散
治熱痰壅盛失音聲不出是燥熱所致用此卽效川芎細辛防風桔梗白芷羌活桑白皮各一錢甘草五分右剉作一貼入薑二片薄荷三葉水煎服得效
響聲破笛丸
治因謳歌失音薄荷四兩連翹桔梗甘草各二兩半百藥煎二兩川芎一兩半縮砂訶子炒大黃酒炒各一兩右爲末鷄子淸和丸彈子大每一丸臨臥噙化嚥下回春
厥氣爲瘖
厥氣走喉而不能言手足淸大便不利取足少陰又曰人卒然無音刺之奈何岐伯曰足之少陰上繫於舌絡於橫骨終於會厭兩瀉其血脈濁氣乃辟會厭之脈上絡任脈取之天突穴名其厭乃發靈樞
一男子久病痰嗽忽感風寒食酒肉遂厥氣走喉病暴瘖灸豊隆二穴各三壯照海二穴各一壯其聲立出仍用黃芩降火爲君杏仁陳皮桔梗瀉厥氣爲臣訶子泄逆氣甘草和元氣爲佐服之良愈綱目
瘖瘂有二
瘖者邪入陰分也內經曰邪搏陰則爲瘖又曰邪入於陰搏則爲瘖然有二證一曰舌瘖乃中風舌不轉運之類是也二曰喉瘖乃勞嗽失音之類是也蓋舌瘖但舌本不能轉運言語而喉咽音聲則如故也喉瘖但喉中聲嘶而舌本則能轉運言語也綱目
聲嘶
五藏久咳則聲嘶聲嘶者喉破也非咽門病也得效
用力顫掉聲嘶乃氣虛衛冷甚也入門
咳嗽聲嘶者血虛受熱也用靑黛蛤粉蜜調作丸含化
聲嘶宜柴胡升麻湯潤肺丸蜜脂煎
柴胡升麻湯
治傷寒咳嗽聲嘶或咽痛柴胡黃芩半夏升麻乾葛枳實桔梗知母貝母玄參桑白皮甘草各七分右剉作一貼薑三片水煎服醫鑑
潤肺丸
治久嗽聲嘶語音不出訶子皮五倍子五味子片芩甘草各等分右爲末蜜丸櫻桃大每一丸噙化嚥下入門
蜜脂煎
治暴失音聲嘶常服潤肺猪脂二斤熬去渣入白蜜一斤再煉少頃濾淨入磁器內俟成膏不拘時挑服一匙入門
腎怯與失音相似
病吐瀉及大病後雖有聲而不能言又能進藥此非失音乃腎怯不能上接於陽故也當補腎地黃元方見虛勞主之失音乃感風寒卒病耳錢仲陽
息有音
不得臥而息有音者是陽明之逆也足三陽者下行今逆而上行故息有音也陽明者胃脈也陽明逆不得從其道故不得臥也夫起居如故而息有音者此肺之絡脈逆也絡脈之病人也微故起居如故而息有音也內經
不治證
內傷虛損咽瘡失音者無治法入門
病人五藏已奪神明不守聲嘶者死扁鵲
病人陰陽俱絶失音不能言者三日半死華佗
傷寒狐惑聲瘂
幷見本文
小兒疳痢聲瘂
幷見本文
通治聲音藥
尋常聲音不淸宜加味固本丸加味上淸丸嘹喨丸發聲散訶子散訶子淸音湯出聲音方
加味固本丸
治男女聲音不淸或失音生乾地黃熟地黃當歸黃柏蜜灸白茯苓各一兩天門冬鹽炒麥門冬鹽炒知母訶子阿膠珠各五錢人參三錢烏梅十五箇取肉人乳牛乳梨汁各一椀右爲末和勻蜜丸黃豆大以訶子湯或蘿葍湯下八十丸或百丸入門
醫鑑名鐵笛丸
加味上淸丸
淸聲潤肺止咳嗽爽氣寧神白砂糖八兩薄荷葉四兩柿霜四兩玄明粉鵬砂寒水石烏梅肉各五錢片腦五分右爲末甘草水熬成膏和丸芡實大每一丸噙化茶湯下回春
嘹喨丸
治久失音聲瘂香椿芽汁四兩如無用淡香椿芽爲末四兩代之人乳白蜜梨汁各四兩右和勻重湯煮熟不拘時服白湯送下回春
發聲散
治語聲不出黃瓜蔞一箇剉焙桔梗七錢半生半炒白殭蠶炒五錢甘草炒二錢右爲末每三錢溫酒調下或薑湯調下海藏
訶子散
治咳嗽聲音不出訶子皮三錢半生半炒桔梗五錢半生半炒甘草二錢半生半炒木通三錢右剉分二貼每一貼水煎去滓入生地黃汁一小盞臨臥嚥下
淸音散
治聲音不淸與上訶子散同但桔梗生用木通半生半炒醫鑑
訶子淸音湯
治諸風失音不語訶子四十九箇去核半生半炮桔梗一兩半生半炮甘草二錢半生半灸右爲麤末每服七錢水煎去滓入童尿一盞調服不過三服愈醫鑑
一方
治一人患乾咳嗽聲瘂用白朮二錢人參橘紅各一錢半半夏麯一錢白茯苓桑白皮天門冬各七分甘草靑皮各三分五味子二十粒知母地骨皮瓜蔞仁桔梗各五分作一貼入薑三片煎服夏加黃芩五分仍與四物湯入童便竹瀝薑汁幷炒黃柏二藥晝夜相間服兩月聲出而愈丹溪
單方
凡十二種
石菖蒲
出音聲煎服或末服幷佳本草
燕覆子
續五藏斷絶氣使語聲足氣常食之本草
通草
出音聲可煎服之佳本草
杏仁
可和酪作湯益潤聲氣
欲好聲杏仁一升去皮尖熬酥一兩蜜少許和丸梧子大米飮下十五丸或二十丸本草
桂心
治感寒失音取細末含之嚥汁
咽喉痒痛失音不語桂心杏仁各一兩爲末蜜丸櫻桃大綿裹含化嚥汁本草
苦竹葉
治卒失聲聲噎不出濃煎飮之本草
橘皮
治卒失聲聲不出橘皮濃煮取汁頻服本草
梨
主中風失音不語生擣取汁每服一合日再本草
乾柿
潤聲喉可水漬常服之本草
胡麻油
主瘖瘂能潤肺故也可和竹瀝薑汁童便等服之
童子尿
主久嗽失音由其能降火故也又云人尿益聲可溫服之綱目
鷄子
多食令人有聲以水煮兩沸合水服之本草
鍼灸法
卒然無音取天突靈樞
厥氣走喉不能言取照海靈樞
喉痺卒瘖取豊隆靈樞
暴瘖氣喘取扶突廉泉靈樞
暴失音取神門涌泉綱目
暴瘖取合谷陽交通谷天鼎期門支溝涌泉甲乙經
言語
肺主聲爲言
難經曰肺主聲入肝爲呼入心爲言入脾爲歌入腎爲呻自入爲哭
又曰肺邪入心爲譫言妄語
言語譫妄
自言曰言答人曰語得效
內經註曰譫亂語也
譫者妄也或自言平生常事或開目言人所未見事或獨語或睡中呢喃或呻吟不已甚則狂言罵詈俱謂之譫語皆因胃熱承心故也詳見寒門
問曰邪入陽明爲譫言妄語此果陽明乎答曰傷寒始自皮毛入是從肺中來肺主聲入于心則爲言也又曰合目自言言所日用常見常行之事卽譫語也大開目與人語語所未嘗見之事卽爲狂言也東垣
譫語者口出無倫邪氣勝也回春
衣被不斂言語善惡不避親疎者此神明之亂也乃狂疾也內經
悲泣呻吟言語譫妄此乃邪祟也綱目
瘖不得語
內經曰邪入於陰搏則爲瘖有舌瘖喉瘖之異詳見聲音
不得語非止一端有舌强不語神昏不語口噤不語舌縱語澁舌麻語澁其間治痰治風安神養氣血各從活法治之醫鑑
有氣血虛損者有腎虛及老人忽言不出者宜於十全大補湯方見虛勞去桂加菖蒲遠志入門
痰塞亡血亦爲瘖
足少陰之脈挾舌本足太陰之脈連舌本手少陰之別脈繫舌本故此三脈虛則痰涎承虛閉塞其脈道而舌不能轉運言語也若此三脈亡血則舌無血榮養而瘖內經曰刺足少陰脈重虛出血爲舌難以言又云刺舌下中脈太過血出不止爲瘖治當補血又此三脈風熱中之則舌脈弛縱而瘖風寒客之則舌脈縮急而瘖隨證治之丹溪
痰塞不語宜導痰湯方見痰門加菖蒲竹茹人參或芩連亡血不語宜四物湯方見血門加人參白朮陳皮甘草菖蒲遠志入門
一方
一男子因傷寒發熱忽神昏而瘖作體虛有痰治之以人參三錢黃芪白朮當歸陳皮各一錢煎湯入竹瀝薑汁飮之十三日始能言一字半月舌轉運能言語熱除而痊此痰塞也
一男子嗜酒多吐血後舌不能語但渴飮水脈略數與當歸芍藥川芎地黃各一錢白朮人參各二錢陳皮一錢半甘草五分水煎入竹瀝童便薑汁服之至二十餘貼能言此亡血瘖也丹溪
脈法
寸口脈微而澁微則衛氣不足澁則榮氣無餘衛不足其息短其形燥血不足其形逆榮衛俱虛言語謬誤脈經
心脈搏堅而長當病舌卷不能言內經
心脈濇甚爲瘖又曰手少陰之別脈名曰通里別而上行入於心中繫舌本虛則不能言靈樞
鄭聲
鄭者重也言語重復不已聲音糢糊有如鄭衛不正之音也詳見寒門入門
鄭聲者語不接續精氣脫也回春
鄭聲者聲戰無力不相接續造字出于喉中卽鄭聲也皆大病後有之東垣
言微
內經曰言而微終日乃復言者奪氣也
靈樞曰膻中爲氣之海不足則少氣力不多言
易老曰眞氣虛弱脈微懶語宜人參黃芪湯及益氣丸方幷見氣門
呼
內經曰肝在聲爲呼
爪甲靑惡罵不休爲膽絶夫呼罵者怒之聲狂病不在此例千金方
手足甲靑呼罵多筋絶九日定難過脈訣
笑
靈樞曰心氣虛則悲實則笑不休
內經曰心藏神神有餘則笑不休神不足則悲
難經曰心外證面赤口乾善笑
內經曰心在聲爲笑又曰喜與笑皆屬心火
皇甫士安曰心實則笑笑則喜
河間曰喜爲心火之志也喜極而笑者猶燔灼太甚而鳴笑之象也故病笑者心火之盛也
治法
一婦人病喜笑不已已半年衆治無效戴人曰此易治也滄鹽成塊者二兩餘火煆令赤放冷硏細河水一大椀同煎溫服三次以釵股探喉吐出熱痰四五升次服黃連解毒湯不數日而笑定內經曰神有餘則笑不休神者心火是也火得風而焰故笑之象也五行之中惟火有笑嘗治一老人笑不休口流涎以黃連解毒湯方見寒門加半夏竹葉竹瀝薑汁服之笑止矣子和
歌
內經曰脾在聲爲歌
靈樞曰足陽明之脈病甚則欲上高而歌
癲狂邪祟之病皆或歌或哭綱目
脾好音樂是其性也延壽
哭
內經曰肺在聲爲哭哭者肺之本聲也
難經曰肺外證面白善嚔悲愁不樂欲哭
婦人藏燥悲傷欲哭詳見婦人門
呻
內經曰腎在聲爲呻
脈訣曰呻吟者困重形於外也
腎病好呻吟呻吟者痛聲也入門
欠
內經曰腎爲欠
難經曰腎病面黑善恐數欠
黃帝問曰人之欠者何氣使然岐伯對曰衛氣晝行于陽夜行于陰陰者主夜夜則臥陽者主上陰者主下故陰氣積于下陽氣未盡陽引而上陰引而下陰陽相引故數欠又曰足陽明之脈病善伸數欠靈樞
瘧之始作也善伸數欠又曰二陽胃也一陰心包發病善噫善欠註云氣鬱於胃故欠生焉內經
氣乏故欠伸引之入門
嚔
黃帝曰人之嚔者何氣使然岐伯曰太陽之氣一云陽氣和利而滿於心出於鼻故爲嚔靈樞
難經曰肺外證面白善嚔
嚔者鼻中因痒而氣噴作于聲也鼻爲肺竅痒爲火化是火承金爲病也河間
腠理不密噴嚔不已綱目
欠爲氣乏嚔爲氣通綱目
噫
與噯氣同吐出飽氣也詳見內傷
太息
黃帝問曰人之太息者何氣使然岐伯對曰人憂愁則心系急心系急則氣道約約則不利故太息以出之靈樞
膽病者善太息又曰足少陽之脈病口苦善太息靈樞
大驚不語
大驚入心則敗血頑痰塡塞心竅故瘖不能言宜密陀僧散遠志丸茯神散直指
密陀僧散
治驚氣入心瘖不能言密陀僧硏極細末每一錢茶淸調下一方以熱酒調下有熱者麝香湯調下昔有人爲虎蛇所驚久瘖服此卽愈虞世
遠志丸
治因驚言語顚錯遠志薑製南星牛膽製人參白附子白茯神酸棗仁炒各五錢朱砂三錢水飛麝香一錢金箔五片右爲末蜜丸梧子大朱砂爲衣薄荷湯下三十丸日再服本事
茯神散
治同上茯神生乾地黃白芍藥川芎當歸桔梗白茯苓遠志薑製右爲末每二錢水二盞燈心一錢大棗二枚同煎至七分服之有一婦年七十四歲因戎亂爲驚疾服二方得效本事
中風不語
詳見風門
語澁皆屬風
宜考風門
婦人産前不語産後不語
幷見婦人
小兒語遲
詳見小兒
言語法
少言語養內氣七禁文
語過多成咳嗽或失音脈訣
凡言語誦讀常想聲在氣海中臍下穴名每日初入後勿言誦讀寧待平朝也得效
食上不得語語而食者常患胸背痛古人食不語寢不言以此故也得效
臥勿大語損人氣力亦不用寢臥多言笑寢不得言語者言五藏如鍾磬然不懸則不可發聲也得效
行不得語若欲語須住脚乃得語行語則令人失氣得效
東垣省言箴詳見身形
不治證
病人循衣縫譫語者不可治華佗
病人陰陽俱絶掣衣撮空妄言者死華佗
病人妄語錯亂及不能語者不治熱病及狂者不在此例醫鑑
鍼灸法
瘖不能言取合谷涌泉陽交通谷天鼎期門支溝甲乙經
足太陰之脈病舌本强不能言又手少陰之別脈名曰通里虛則不能言取此穴靈樞
舌緩不能言取瘂門舌下腫難言取廉泉資生
津液
身中津液
靈樞曰腠理發泄汗出溱溱是謂津津脫者腠理開汗大泄
穀入氣滿淖澤注於骨骨屬屈伸洩澤補益腦髓皮膚潤澤是謂液液脫者骨屬屈伸不利色夭腦髓消脛痠耳數鳴資生
水穀入于口輸于腸胃其液別爲五天寒衣薄則爲尿與氣天熱衣厚則爲汗悲哀氣幷則爲泣中熱胃緩則爲唾邪氣內逆則氣爲之閉塞而不行不行則爲水脹資生
腠理發泄汗出溱溱是謂津津之滲於孔竅留而不行者爲液內經註
大腸主津小腸主液大腸小腸受胃之榮氣乃能行津液於上焦灌漑皮毛充實腠理若飮食不節胃氣不足大腸小腸無所稟受故津液涸竭焉東垣
腎主液
難經曰腎主五液分化五藏入肝爲淚入心爲汗入脾爲涎入肺爲涕自入爲唾
靈樞曰五藏化液心爲汗肺爲涕肝爲淚脾爲涎腎爲唾是爲五液
脈法
內經曰尺澁脈滑謂之多汗釋曰尺膚澁而尺脈滑也此自汗多而血涸津脫也
脈大而虛浮而濡者汗正傳
脈訣曰汗脈浮虛或澁或濡軟散洪大渴飮無餘
肝脈浮虛或濡或澁自汗在寸盜汗在尺回春
脈經曰男子平人脈虛弱微細者喜盜汗出也
寸口脈微尺脈緊其人虛損多汗知陰常在絶不見陽也仲景
傷寒脈浮而遲面熱赤而戰惕者當汗出解也脈遲者爲無陽不能作汗其身必痒仲景
汗因濕熱
內經曰心爲汗又曰陽加於陰謂之汗釋曰陽氣上薄陰能固之則蒸而爲汗又曰陽之汗而天地之雨名之
難經曰腎邪入心爲汗
汗者心之液心動則惕然而汗出醫鑑
心爲君火脾胃屬土此濕熱相薄爲汗明矣又如甑中燒酒若非湯火熏蒸則不能成汗液也正傳
內經曰飮食飽甚汗出於胃驚而奪精汗出於心持重遠行汗出於腎疾走恐懼汗出於肝搖體勞苦汗出於脾
衛氣虛則汗多榮血虛則無汗綱目
風病多汗風散氣故也詳見風門痰證亦有汗頭眩嘔逆宜芎夏湯方見痰飮火氣上蒸胃中之濕亦能作汗凉膈散方見火門主之丹溪
自汗
自汗者無時而濈濈然出動則爲甚屬陽虛胃氣之所司也治法宜補陽調胃正傳
靈樞曰衛氣者所以肥腠理司開闔者衛氣虛則腠理疎開闔無司而汗多矣
內經曰汗出偏沮使人偏枯
多汗身軟者濕也心主熱脾主濕濕熱相薄如地之蒸氣爲雲雨霧露宜調衛湯玉屛風散胃熱者二甘湯入門
自汗屬氣虛屬濕與痰氣虛用人參黃芪少加桂枝眞陽虛則少用附子童便煮丹溪
凡內傷及一切虛損之證自汗不止者總用補中益氣湯方見內傷少加附子麻黃根浮小麥其效如神但升柴俱用蜜水製炒以殺其升發勇悍之性又欲引其參芪等藥至肌表也東垣
仲景桂枝湯治外感風邪自汗之聖藥也黃芪建中湯治外感氣虛自汗之神劑也補中益氣湯治內傷氣虛自汗之妙方也東垣
傷寒自汗有九證詳見寒門
自汗通用黃芪湯黃芪六一湯方見消渴參歸腰子牡蠣散小建中湯方見虛門參芪湯雙和湯方見虛門桂附湯朮苓湯鎭液丹參附湯芪附湯
調衛湯
治濕勝自汗麻黃根黃芪各一錢羌活七分生甘草當歸尾生黃芩半夏各五分麥門冬生地黃各三分猪苓二分蘇木紅花各一分五味子七粒右剉作一貼水煎服東垣
玉屛風散
治表虛自汗白朮二錢半防風黃芪各一錢二分右剉作一貼水煎服防風黃芪實表氣白朮燥內濕所以有效
二甘湯
治胃熱食後汗出如雨生甘草灸甘草五味子烏梅肉各等分右剉每五錢薑二片棗二枚水煎服入門
黃芪湯
治陰陽偏虛自汗或盜汗黃芪蜜炒二錢二分生乾地黃天門冬白茯苓麻黃根各一錢五分當歸一錢二分麥門冬一錢五味子浮小麥甘草各七分防風五分右剉作一貼水煎服醫鑑
嚴氏黃芪湯同但無龍骨一味地黃去熟用生耳
參歸腰子
治心氣虛損自汗以此收斂心液人參當歸剉各五錢猪心一箇破作數片幷心內血以水二椀先煎猪心至一椀半乃入二藥同煎至八分取淸汁吃猪心以汁送下令盡
牡蠣散
治諸虛不足體常自汗夜臥則甚久不至羸瘠枯瘦心忪驚惕牡蠣煆麻黃根黃芪知母各一兩右爲末浮小麥煎湯調二錢服剉之煎服亦可得效
丹溪治自汗方防風黃芪白朮牡蠣粉麻黃根各等分剉水煎服之亦佳
小建中湯
治表虛自汗方見虛勞
黃芪建中湯乃本方加黃芪也治虛勞自汗
當歸建中湯乃本方加當歸一兩也治血虛自汗
桂枝附子湯乃本方加桂枝五錢炮附子半箇也治自汗漏不止每服七錢薑七片棗二枚水煎服得效
參芪湯
治自汗黃芪蜜炒人參白朮白茯苓當歸熟地黃白芍藥酒炒酸棗仁炒牡蠣粉各一錢陳皮七分甘草二分右剉作一貼棗二枚浮小麥一撮烏梅一箇同煎服醫鑑
朮苓湯
治虛汗黃芪防風白茯苓白朮麻黃根各五錢甘草灸二錢半右剉每服七錢浮小麥百粒同煎服直指
鎭液丹
治自汗黃芪蜜炒二兩半大附子二兩煨去皮臍童便浸炒防風炒白朮炒白芍藥酒炒中桂各一兩右爲末酒糊和丸梧子大空心溫酒下五十丸加酸棗仁尤妙醫鑑
參附湯
治陽虛自汗人參五錢附子炮一兩右剉作三貼薑三片水煎服濟生
芪附湯
治氣虛自汗黃芪蜜炒附子炮各二錢半右剉作一貼薑三片水煎服濟生
桂附湯
治自汗漏不止桂枝附子炮各二錢半右剉如前法服濟生
盜汗
內經曰腎病者寢汗出憎風註曰寢汗者盜汗也成無己曰盜汗者睡中汗出覺則止也
盜汗者寐中通身如浴覺來方知屬陰虛榮血之所主也宜補陰降火正傳
盜汗乃陰虛血虛有火也當歸六黃湯甚妙又四物湯方見血門加知母黃柏兼氣虛加參朮黃芪
盜汗腎火動甚宜正氣湯脾濕盛者宜四製白朮散肝熱者宜龍膽散欲眠目合則汗出者膽有熱也宜小柴胡湯方見寒門通用當歸地黃湯牡蠣散參芪湯
當歸六黃湯
治盜汗之聖藥也黃芪二錢生地黃熟地黃當歸各一錢黃芩黃連黃柏各七分右剉作一貼水煎服河間
黃芪實表氣當歸生熟地黃補陰血芩連黃柏去內火所以有效也
正氣湯
降陰火止盜汗黃柏知母各一錢半炒甘草灸五分右剉作一貼水煎服入門
四製白朮散
治盜汗白朮四兩剉分四包以黃芪石斛牡蠣小麥麩各一兩各炒白朮爲黃色只取白朮爲末每三錢粟米飮調下盡服爲妙丹溪
龍膽散
治肝熱盜汗龍膽草防風各等分右爲末每一錢米飮調下臨臥時直指
當歸地黃湯
治盜汗氣血兩虛者當歸熟地黃生地黃白芍藥酒炒白朮白茯苓黃芪蜜炒各一錢黃柏知母幷蜜水炒陳皮各八分人參五分甘草三分右剉作一貼棗一枚浮小麥一撮同水煎服醫鑑
牡蠣散
治盜汗及自汗牡蠣煆黃芪麻黃根各等分右剉每五錢浮小麥百粒同煎服三因
又牡蠣散治盜汗牡蠣粉白朮防風各等分爲末酒調服二錢汗卽止類聚
參芪湯
治虛人盜汗人參黃芪白朮白茯苓白扁豆山藥陳皮乾葛半夏麯甘草各一錢右剉作一貼水煎服
童子盜汗
一童子自嬰至童盜汗七年諸藥不效用凉膈散三黃元幷見火門三日病已蓋腎主五液化爲五濕相火逼腎腎水上行承心之虛而入手少陰心火炎上而入肺欺其不勝己也皮毛以是而開玄府不閉而爲汗先以凉膈散瀉胸中相火次以三黃丸瀉心火以助陰分則腎水還本汗自止矣海藏
頭汗
頭者諸陽之會邪搏諸陽津液上溱則汗見於頭也明理
頭者三陽之會蓋三陰之脈至胸而還凡有頭汗出自是陽虛故曰汗出爲陽微是陰不得有汗也本事
頭汗出劑頸而還血證也額上偏多蓋首者六陽之所會故熱氣熏蒸而汗出也以部分言之則頤屬腎額屬心三焦之火涸其腎水溝渠之餘迫而上入於心之分故發爲頭汗而額上偏多也治法詳見寒門海藏
濕家頭額汗出詳見濕門
陽明胃實亦頭汗出詳見寒門
水結胸亦頭汗出詳見胸部
心汗
別處無汗獨心孔一處有汗思慮多則汗亦多病在於心宜陳艾湯丹溪
思慮過度以致心孔獨有汗出宜陳艾湯又法靑桑第二番葉帶露採陰乾焙爲末每二錢空心米飮調下又止盜汗入門
凡心腋汗大人乃心血溢盛面常發赤者是也小兒因驚得之有人患心腋盜汗久不止用參歸腰子方見上以收斂心血遂愈得效
心汗宜茯苓補心湯
陳艾湯
治汗自心頭出者名曰心汗亦治心腋盜汗白茯苓二兩右爲末每二錢以濃煎陳艾湯調下得效
茯苓補心湯
治心汗心汗者心孔有汗別處無也因七情鬱結而成白茯苓人參白朮當歸生地黃酸棗仁炒白芍藥麥門冬陳皮黃連各一錢甘草三分朱砂五分別爲末右剉作一貼棗二枚烏梅一箇浮小麥百粒同煎調朱砂末服之回春
手足汗
手足汗者津液自胃府傍達於外則手足自汗有熱聚胃府逼而出之者此陽明證也宜大柴胡湯方見寒門下之入門
手足汗用芩連柏幷補劑皆不效後以八物湯加半夏茯苓爲君白附子川烏爲佐使服之其汗卽無綱目
治脚汗方白礬乾葛各五錢爲末水三椀煎十數沸逐日洗而纏之三五日自止本事
牡礬丹治兩腋汗兩脚心汗久不愈者宜用方見前陰
陰汗
陰汗腎虛陽衰也宜安腎元方見虛勞
治陰汗不止宜小安腎元方見虛勞以乾舊醬煎湯入鹽少許呑下大蒜元亦可
又方蛇床子酒浸炒白礬陳醬煎水淋洗患處得效
治陰囊汗密陀僧爲末極細和蛤粉撲傅汗處
陰汗宜爐甘石二錢半蚌粉黃連五倍子各一錢二分半右爲末先以露蜂房大腹皮煎湯洗後糝之直指
大蒜元
治陰汗濕痒大蒜不拘多少煨熟去皮爛硏同淡豆豉末和丸梧子大朱砂爲衣棗子燈心煎湯空心呑下三十丸得效
血汗
詳見血門
黃汗
詳見疸門
漏風證
黃帝問曰有病身熱懈墮汗出如浴惡風少氣此爲何病岐伯對曰病名酒風一名漏風漏風之狀或多汗常不可單衣食則汗出甚則身熱喘息衣常濡口乾善渴不能勞事內經白朮散主之
白朮散
治飮酒中風汗多不可單衣食則汗出如洗久不治必爲消渴防風二兩半白朮一兩二錢牡蠣煆三錢右爲末每二錢溫水調下河間
亡陽證
凡汗多不止謂之亡陽又汗不得出亦謂之亡陽如心痞胸煩面靑膚瞤者難治色黃手足溫者可治入門
凡汗漏不止則眞陽脫亡故謂之亡陽其身必冷多成痺寒矣入門
凡發汗過多則陽虛不固汗出多則津液亡而小便難四肢者諸陽之本液脫者骨屬屈伸不利是以四肢拘急桂枝附子湯主之入門
汗多亡陽宜用止汗法見下
陽虛亡陽不得汗宜陶氏再造散方見寒門
桂枝附子湯
治傷寒發汗過多隧漏不止四肢拘急難以屈伸桂枝附子炮各三錢白芍藥二錢甘草灸一錢右剉作一貼薑五片棗二枚水煎服之入門
止汗法
汗出不止恐作亡陽宜以溫粉紅粉撲之又用獨勝散塡臍
或牡蠣麥麩麻黃根藁本糯米防風白芷等分爲末周身撲傅入門
誤用麻黃令人亡陽汗出不止將病人頭髮水浸外用糯米粉幷龍骨牡蠣末撲傅之入門
溫粉
止自汗白朮藁本川芎白芷各等分右爲末藥末一兩入粟米粉一兩和勻綿裹撲身
紅粉
治同上麻黃根牡蠣粉各一兩赤石脂龍骨各五錢右爲末和勻綿裹撲傳得效
獨勝散
治自汗盜汗五倍子白礬枯等分爲末以津唾調勻塡臍中以帛縛定立效醫鑑
又方何首烏爲末津唾調封臍中妙
無汗
汗者血之異名故靈樞曰奪血者無汗奪汗者無血
盛夏浴食無汗爲表實表實者無汗丹溪
三陽實三陰虛汗不出三陰實三陽虛汗不止直指
眞氣已虧胃中火盛則汗出不休胃中眞氣已竭若陰火已衰則無汗反燥乃陰陽俱衰四時無汗其形不久東垣
傷寒陰證皆無汗詳見寒門
陽氣有餘爲身熱無汗陰氣有餘爲多汗身寒陰陽有餘則無汗而寒內經
絶汗
謂出汗如珠不流復旋乾也內經註
六陽氣俱絶則絶汗乃出朝占夕死夕占朝死靈樞
柔汗
仲景傷寒論曰柔汗發黃爲脾絶釋曰柔爲陰柔汗卽冷汗也一云油汗卽粘汗也
汗出凶證
傷寒熱病汗出髮潤一不治也汗出如油二不治也汗凝如珠三不治也直指
傷寒熱病頭汗如珠不流者陽脫卽死入門
傷寒汗出髮潤與其出如油或大如貫珠着身出而不流皆爲不治之證明理
傷寒脈浮洪汗出如油髮潤喘不休爲命絶不治仲景
傷寒陽病自汗有九證皆有治法陰病不得有汗惟陰毒則額上手背有冷汗甚者如水洗此是陽虛陰盛亡陽而將脫也其死必矣活人
禁忌
冬月天地閉血氣藏縱有病亦不宜多出汗活人
自汗大忌生薑以其開腠理故也丹溪
自汗凡辛辣之味五辛之屬幷忌食之
積氣生液
古聖曰陽中生陰陰中生陽氣中生液液中生氣又曰積液生氣積氣生液直格書
朱子曰陽變陰合初生水火水火氣也流動閃爍其體尙虛其形猶未定次生木金則確然有定形矣水火初是自生也
程子曰坎水也一始於中有生之最先者也魯齋鮑氏曰物之初生其形皆水水者萬物之一原也或問曰天一生水亦有可驗乎曰人之一身可驗矣貪心動則津生哀心動則淚生愧心動則汗生慾心動則精生方人心寂然不動之時則太極也此心之動則太極動而生陽所以心一動而水生卽可以爲天一生水之證也
夫水生於陽而成於陰氣始動而陽生氣聚而靜則成水觀呵氣可見蓋神爲氣主神動則氣隨氣爲水母氣聚則水生正理
泣
難經曰腎主液入肝爲泣
黃帝曰人之哀而泣涕出者何氣使然岐伯曰心者五藏六府之主也目者宗脈之所聚也上液之道也口鼻者氣之門戶也故悲哀愁憂則心動心動則五藏六府皆搖搖則宗脈感宗脈感則液道開液道開則泣涕出焉液者所以灌精濡空竅者也故上液之道開則泣泣不止則液竭液竭則精不灌精不灌則目無所見矣命曰奪精靈樞
又曰五藏六府之津液盡上滲于目心悲氣幷則心系急心系急則肺擧肺擧則液上溢夫心系與肺不能常擧乍上乍下故咳而泣出矣靈樞
老人膽汁慳哭則無淚笑則有淚火盛水虧也故膽熱者亦流淚入門
涕
內經曰泣涕者腦也腦者陰也腦滲爲涕
難經曰腎主液入肺爲涕涕者肺之液也
膽移熱於腦則辛頞鼻淵鼻淵者濁涕下不止也詳見鼻門
肺熱則涕出黃濁如膿狀大如彈丸從鼻中出不出傷肺傷肺則死也詳見鼻門
傷風則決然鼻流淸涕綱目
鼻流濁涕者屬風熱也鼻流淸涕者屬肺冷也回春
涎
口角流出而不禁者涎也直指
涎者脾之液也脾熱則涎出內經註
黃帝曰人之涎下者何氣使然岐伯曰飮食者皆入於胃胃中有熱則蟲動蟲動則胃緩胃緩則廉泉開故涎下靈樞
一人口流涎不止喜笑舌瘖脈洪大用芩連梔柏蒼白朮半夏竹瀝薑汁服之五日涎止笑息綱目
口角流涎不止口眼喎斜以通天愈風湯煎水呑下淸心導痰丸五十粒而愈綱目
時常吐淸水冷涎自下涌上者脾熱所致二陳湯方見痰飮加白朮白芍藥升麻土炒芩連梔子神麯麥芽乾生薑或丸或煎服入門
通天愈風湯
桔梗三錢白朮一錢半人參南星炮貝母炒各一錢威靈仙連翹防風荊芥穗甘草各五分瓜蔞仁十五粒右剉作一貼入薑三片水煎調荊瀝一呷薑汁少許溫服綱目
淸心導痰丸
天南星半夏幷薑汁製各二兩白附子天花粉各一兩黃連炒鬱金各七錢半白殭蠶炒天麻羌活各五錢川烏鹽製二錢右爲末薑汁糊和丸梧子大綱目
唾
唾者腎之液也內經曰腎爲唾唾生於牙齒
腎冷則多唾腎熱則無唾
水之在口曰華池亦曰玉泉黃庭經曰玉泉淸水灌靈根審能修之可長存靈根者舌也活人心
大病差後喜唾者胃上有寒宜理中丸溫之仲景
大病新愈喜唾不休或唾白沫者胃口上停寒也理中丸方見寒門加益智仁東垣
蟲證多涎唾詳見蟲門
迴津法
眞人曰常習不唾地蓋口中津液是金漿玉醴能終日不唾常含而嚥之令人精氣常留面目有光蓋人身以津液爲本在皮爲汗在肉爲血在腎爲精在口爲津伏脾爲痰在眼爲淚曰汗曰血曰淚曰精已出則皆不可迴惟津唾則獨可迴迴則生生之意又續矣有人喜唾液乾而體枯遇至人敎以迴津之術久而體復潤矣涎壽書
通治藥
自汗盜汗諸汗通用黃芪湯牡蠣散方見上補中益氣湯方見內傷雙和湯方見虛勞
單方
凡二十五種
石膏
解肌出毒汗宜細碎水煎服本草
葛根
解肌發表出汗開腠理水煎服之本草
麻黃
去節則發表出汗根與節能實表止汗水煎服之本草
生薑及乾薑
皆發表開腠理出汗水煎服本草
浮萍
發汗最捷詳見風門去風丹下
荊芥
發表出汗水煎服本草
薄荷
發毒汗解勞乏淸頭目水煎服本草
葱白
連鬚用解表出汗散風邪水煎服本草
紫蘇葉
散表氣出汗本草
久汗不出同靑皮煮服之卽出丹溪
忍冬藤
散久積陳鬱之氣能出汗煮飮良丹溪
細辛
散風出汗水煎飮之不可爲末服令人氣塞本草
杏仁
解肌發汗水煎服本草
豆豉
發汗
久盜汗豉一升微炒漬酒三升滿三日冷煖任服不差更作本草
白朮
止汗
治盜汗極驗白朮不拘多少剉成小塊浮麥一升水一斗同煮乾取出切片焙乾去麥不用硏爲細末每服二錢別煎浮麥湯調服得效
桂枝
止汗表虛自汗秋與冬則用桂枝煎服東垣
酸棗仁
止汗治睡中汗出酸棗仁炒人參白茯苓爲細末每二錢米飮調下得效
桑葉
最止盜汗靑桑第二番葉帶露採陰乾焙爲末米飮調服入門
牡蠣粉
止汗和杜冲服止盜汗又和麻黃根爲末粉身止盜汗本草
浮小麥
實表止自汗本草水煎作飮常服之
凡自汗多喫麪食則安得效
防風
止汗又止盜汗水煎服之葉尤佳本草
黃芪
實表虛止自汗蜜水炒黃芪入灸甘草少許水煎常服
凡自汗春夏用黃芪東垣
麻黃根
止自汗及盜汗水煎服之又和牡蠣粉粉身止汗本草
椒目
止盜汗最妙微炒爲極細末取半錢以生猪上脣煎湯一合調臨臥服之無不效本草
烏梅
止好唾作茶飮之本草
白茯苓
止自汗盜汗取爲末以烏梅陳艾煎湯調下二錢得效
鍼灸法
盜汗不止取陰郄瀉之綱目
汗不出取曲差
盜汗取陰都五里間使中極氣海
虛損盜汗取百勞肺兪甲乙經
傷寒汗不出取合谷復溜俱瀉之大妙綱目
痰飮
痰涎飮三者不同
痰者津液之異名人之所恃以潤養肢體者也曰痰曰涎曰飮又有理一分殊之別伏於包絡隨氣上浮客肺壅嗽而發動者痰也聚於脾元隨氣上溢口角流出而不禁者涎也惟飮生於胃府爲嘔爲吐此則胃家之病不可不知直指
痰飮分淸濁
痰者津液因熱而成熱則津液熏蒸而稠濁故名爲痰也
水之與飮同出而異名也人惟脾土有虧故所飮水漿不能傳化或停於心下或聚於脇間或注於經絡或溢於膀胱往往因此而致病矣直指
飮者因飮水不散而爲病痰者因火炎熏灼而成疾故痰形稠濁飮色淸痰古方謂之飮今人謂之痰其實一也
王隱君痰論
痰證古今未詳方書雖有懸飮留飮支飮痰飮諸飮之異而莫知其爲病之源或頭風眩暈目昏耳鳴或口眼蠕動眉稜耳輪瘙痒或四肢遊風腫硬似痛非痛或爲齒頰痒痛牙床浮腫而痛痒不一或噫氣呑酸嘈雜嘔噦或咽嗌不利咯之不出嚥之不下色如煤炱形如敗絮桃膠蜆肉之類或心下如停氷雪心頭冷痛時作或夢寐奇怪鬼魅之狀或足腕痠軟腰背卒痛或四肢骨節煩疼幷無常所乃至手麻臂痛狀若挫閃或脊中每有一掌如氷凍之寒痛者或渾身習習如蟲行者或眼眶澁痒口糜舌爛甚爲喉閉等證又或遶項結核似癧非癧或胸腹間如有二氣交紐噎塞煩悶有如煙氣上衝頭面烘熱或爲失志癲狂或爲中風癱瘓或爲勞瘵荏苒之疾或爲風痺及脚氣之候或心下怔忡驚悸如畏人將捕或喘嗽嘔吐或嘔冷涎綠水黑汁甚爲肺癰腸毒便膿攣跛其爲內外疾病非止百端皆痰之所致也蓋津液旣凝爲痰爲飮而洶涌上焦故口燥咽乾流而之下則大小便閉塞面如枯骨毛髮焦乾婦人則經閉不通小兒則驚癎搐搦治法宜先逐去敗痰然後看虛實調理故製沈香滾痰丸方見下爲通治三焦痰飮之劑也
劉宗厚曰痰之爲病仲景論四飮六證無擇敍三因內外俱爲切當惟王隱君論人之諸疾悉出於痰此發前人所未發可謂深識痰之情狀而得其奧者矣製滾痰丸一方總治斯疾固爲簡便較之仲景三因有表裏內外而分汗下溫利之法則疎闊矣況又有虛實寒熱之不同者哉
飮病有八
有留飮癖飮痰飮溢飮流飮懸飮支飮伏飮等證皆因飮酒冒寒或飮水過多所致仲景
留飮
胸中有留飮其人短氣而渴四肢歷節痛脈沈細仲景
留飮者水停心下背冷如手掌大或短氣而渴四肢歷節疼痛脇痛引缺盆咳嗽轉甚入門
留飮之證四肢歷節痛氣短脈沈久則令人骨節蹉跌恐爲癲癎宜導痰湯加減通用芎夏湯入門二方見下
癖飮
水癖在兩脇下動搖有聲宜十棗湯方見寒門三花神祐丸方見下門
痰飮
其人素盛今瘦水走腸間瀝瀝有聲謂之痰飮宜苓桂朮甘湯又曰心下有痰飮胸脇支滿目眩仲景
痰飮者水停腸胃漉漉有聲令人暴肥暴瘦宜神朮丸入門
苓桂朮甘湯
治痰飮赤茯苓二錢桂枝白朮各一錢半甘草一錢右剉作一貼水煎服仲景
神朮丸
治痰飮成窠囊漉漉有聲或嘔吐酸水蒼朮泔浸去皮焙乾一斤爲細末白脂麻五錢水二盞硏濾取汁大棗三十枚爛煮硏去皮核取肉以麻汁調和成稀膏搜和朮末熟杵丸如桐子大每日空心溫水下百丸至二百丸初服時必膈微燥進山梔子散一服不躁本事
山梔子散
梔子一味乾之爲末沸湯點一錢服
溢飮
飮水流行歸於四肢當汗出而不汗出身體重痛謂之溢飮小靑龍湯方見寒門主之仲景
溢飮者水在四肢身體重痛入門
懸飮
飮後水流在脇下咳唾引痛謂之懸飮十棗湯方見寒門主之仲景
懸飮亦謂流飮水在脇間動搖漉漉有聲局方
懸飮者水流在脇下咳唾引痛懸懸思水三花神祐丸主之入門方見下門
支飮
咳逆倚息短氣不得臥其形如腫謂之支飮小靑龍湯方見寒門主之又曰其脈數必苦冒眩其人本有支飮在胸中故也茯苓五味子湯亦主之仲景
支飮亦喘而不能臥加短氣其脈平也仲景
支飮水停膈上咳逆倚息短氣入門
茯苓五味子湯
治支飮手足冷痺多唾小腹氣上衝胸咽面熱如醉時復眩冒赤茯苓二錢桂心甘草各一錢半五味子一錢二分半右剉作一貼水煎服支飮法當冒冒者必嘔嘔者復滿加半夏以去其飮飮去嘔則止仲景
伏飮
膈上痰滿喘咳或吐發則寒熱背痛腰痛目淚自出其人振振身瞤劇必有伏飮仲景
伏飮者水停膈滿嘔吐喘咳發熱惡寒腰背痛目淚出或身惕瞤宜三花神祐丸方見下門控涎丹方見下入門
痰病有十
有風痰寒痰濕痰熱痰鬱痰氣痰食痰酒痰驚痰痰之源不一有因熱而生者有因氣而生者有因風而生者有因驚而生者有因飮而生者有因食而成者有因暑而生者有傷冷而成者有脾虛而成者有因酒而成者有腎虛而生者丹溪
風痰
多癱瘓奇證頭風眩暈暗風悶亂或搐搦瞤動宜靑州白圓子導痰湯
靑州白圓子
治風痰壅盛嘔吐眩暈及癱瘓風半夏七兩天南星三兩白附子二兩川烏五錢右生爲細末淸水浸春五夏三秋七冬十日朝夕換水候日數足乃取納生絹袋中濾過其滓再硏濾過以盡爲度澄淸去水曬乾又爲末以糯米粥淸和丸菉豆大薑湯呑下三五十丸局方
導痰湯
治風痰半夏薑製二錢南星炮橘紅枳殼赤茯苓甘草各一錢右剉作一貼薑五片水煎服得效
寒痰
寒痰卽冷痰也骨痺四肢不擧氣刺痛無煩熱凝結淸冷宜溫中化痰丸溫胃化痰丸新法半夏湯
溫中化痰丸
治冷痰嘔噦惡心靑皮陳皮良薑乾薑各等分右爲末醋糊和丸梧子大米飮下五十丸局方
溫胃化痰丸
治膈間有寒飮冷痰半夏製三兩乾薑炮白朮焙陳皮各二兩右爲末薑汁糊和丸梧子大薑湯呑下二三十丸綱目
新法半夏湯
治脾胃有冷痰嘔逆惡心不思飮食大半夏四兩切片以白礬末一兩和湯浸一日漉出再用薑汁浸一日煮令汁盡焙爲末用甘草灸二兩橘紅縮砂神麯炒草果各一兩丁香白豆蔲各五錢右爲細末每一錢以薑鹽湯點服局方
濕痰
身重而軟倦怠困弱宜神朮丸方見上山精丸三仙丸或二陳湯加蒼朮白朮局方
山精丸
健脾淸火燥濕痰蒼朮泔浸三日竹刀刮去皮陰乾二斤黑桑椹一斗取汁去渣將蒼朮浸汁曬乾如此九次擣爲細末枸杞子地骨皮各一斤右爲末蜜丸梧子大每百丸溫湯呑下必用方
三仙丸
治濕痰半夏南星各一斤爲末薑汁調作片置篩中以楮葉或艾葉覆之令發黃色曬乾收之須五六月間做麯每麯四兩入香附末二兩薑汁糊和丸梧子大薑湯下五十丸入門
熱痰
熱痰卽火痰也多煩熱燥結頭面烘熱或爲眼爛喉閉癲狂嘈雜懊憹怔忡宜淸氣化痰丸加味潤下丸小調中湯大調中湯黃芩利膈丸理中豁痰湯淸熱導痰湯
熱痰黃色者是也得效
淸氣化痰丸
治熱痰半夏製二兩陳皮赤茯苓各一兩半黃芩連翹梔子桔梗甘草各一兩薄荷荊芥各五錢右爲末薑汁糊和丸梧子大薑湯下五十丸此方乃二陳湯合凉膈散也
加味潤下丸
善降痰火橘紅八兩半夏剉二兩以鹽五錢化水拌勻二味煮乾烘燥入南星黃芩黃連甘草各一兩右爲末薑汁浸蒸餠和丸菉豆大白湯下五七十丸
小調中湯
治一切痰火及百般怪病善調脾胃神效黃連煎水浸甘草甘草煎水浸黃連瓜蔞仁煎水浸半夏半夏煎水浸瓜蔞仁各炒水乾爲度各等分右剉五錢薑三片煎服又四味爲末煮良薑取汁作糊和丸梧子大白湯下五十丸尤妙入門
大調中湯
治虛而有痰火最佳卽前方加人參白朮白茯苓川芎當歸生地黃白芍藥也入門
黃芩利膈丸
除胸中熱利隔上痰生黃芩炒黃芩各一兩半夏製黃連澤瀉各五錢南星炮枳殼陳皮各三錢白朮二錢白礬一錢今加蘿葍子炒五錢皂角一錢右爲末蒸餠和丸梧子大白湯下五十丸正傳
理中豁痰湯
治膈上胃中熱痰最妙白朮白芍藥各一錢人參白茯苓半夏製瓜蔞仁陳皮天門冬麥芽炒各七分黃芩酒炒香附子鹽水炒黃連薑汁炒桔梗各五分枳實甘草各三分右剉作一貼水煎去滓入薑汁二匙竹瀝六匙調服必用方
淸熱導痰湯
治憎寒壯熱頭目昏沈氣上喘急口出涎沫此因內傷七情以致痰迷心竅神不守舍神出則舍空舍空則痰自生也黃連黃芩瓜蔞仁南星炮半夏製陳皮赤茯苓桔梗白朮人參各七分枳實甘草各五分右剉作一貼入薑三片棗二枚同煎和竹瀝薑汁服醫鑑
鬱痰
與老痰燥痰同卽火痰鬱於心肺之間久則凝滯胸膈稠粘難咯多毛焦而色白如枯骨咽乾口燥咳嗽喘促宜節齋化痰丸抑痰丸霞天膏淸火豁痰丸加減二陳湯瓜蔞枳實湯
節齋化痰丸
專治鬱痰老痰膠固稠粘難於咯唾天門冬片芩酒炒瓜蔞仁橘紅海粉各一兩芒硝香附子鹽水炒桔梗連翹各五錢靑黛二錢右爲末煉蜜入薑汁少許和丸櫻桃大細嚼一丸淸湯送下或如黍米大淡薑湯下五七十丸雜著
抑痰丸
治燥痰鬱痰乾嗽瓜蔞仁一兩貝母炒五錢半夏製二錢右爲末蒸餠和丸菉豆大薑湯下百丸
霞天膏
治虛痰老痰稠粘膠固於胸臆依附盤泊於腸胃當用此膏吐瀉不致虛損如癆瘵鼓噎於補虛藥中加之以去痰積可收萬全服此比之倒倉更穩凡治實痰新痰用南星半夏燥之橘紅枳殼散之猪苓茯苓滲之黃芩黃連降之巴豆附子流通之竹瀝瓜蔞潤下之詳見雜方
淸火豁痰丸
治上焦鬱火痰涎壅盛胸膈不利咽喉煩燥噎塞如有所硬吐不出嚥不下大黃酒拌九蒸九曬二兩半白朮炒枳實麩炒陳皮鹽水炒各二兩黃芩酒炒黃連酒炒梔子炒南星半夏二味以白礬皂角生薑各一兩浸七日各一兩半貝母炒一兩三錢連翹天花粉白茯苓神麯炒白芥子炒各一兩玄明粉七錢靑礞石以焰硝一兩同煆如金色靑黛甘草各五錢沈香二錢右爲末竹瀝和丸梧子大茶淸下六七十丸醫鑑
加減二陳湯
治老痰燥痰熱痰橘紅以鹽水浸焙一錢二分枳實黃芩炒各一錢白朮貝母炒便香附各九分白茯苓天花粉鹽水炒各七分防風連翹各五分甘草三分右作一貼水煎服必用
瓜蔞枳實湯
治痰結咯吐不出胸膈作痛不能轉側或痰結胸滿氣急或痰迷心竅不能言瓜蔞仁枳實桔梗赤茯苓貝母炒陳皮片芩梔子各一錢當歸六分縮砂木香各五分甘草三分右剉作一貼水煎入竹瀝五匙薑汁半匙和服回春
氣痰
七情鬱結痰滯咽喉形如敗絮或如梅核咯不出嚥不下胸膈痞悶宜淸火豁痰丸玉粉丸加味四七湯潤下丸二賢散前胡半夏湯加味二陳湯入門
玉粉丸
治氣痰以三仙丸一劑去香附加橘紅末二兩也入門
加味四七湯
治痰氣鬱結窒礙於咽喉之間咯之不出嚥之不下謂之梅核氣者半夏陳皮赤茯苓各一錢神麯炒枳實南星炮各七分靑皮厚朴紫蘇葉檳榔縮砂各五分白豆蔲益智仁各三分右剉作一貼入薑五片水煎服醫鑑
潤下丸
治痰積氣滯及痰嗽降痰甚妙陳皮一斤去白鹽二兩以水化同煮爛焙燥甘草二兩灸右爲末湯浸蒸餠和丸梧子大白湯下三五十丸必用
二賢散
淸肺消痰下氣解酒毒橘紅一斤甘草四兩鹽半兩水浸過一指許鍋內煮乾焙爲末每日早晩各二匙淡薑湯或白湯調下綱目
回春一名滌痰散
一名二賢湯得效
前胡半夏湯
治氣痰壅盛前胡半夏赤茯苓各一錢陳皮紫蘇葉枳殼各七分木香甘草各五分右剉作一貼薑五片烏梅一箇水煎服直指
加味二陳湯
治氣痰窒礙咽喉成梅核氣半夏陳皮赤茯苓枳殼桔梗各一錢片芩梔子炒各七分紫蘇子白豆蔲仁甘草各五分右剉作一貼薑三片同煎服醫鑑
食痰
卽食積痰也因飮食不消或挾瘀血遂成窠囊多爲癖塊痞滿宜靑礞石丸黃瓜蔞丸正傳加味二陳湯醫鑑
靑礞石丸
治濕熱痰去食積痰靑礞石二兩同焰硝二兩入罐內鹽泥固濟曬乾火煆紅候冷取出天南星二兩白礬末五錢和水浸二日半夏皂角水浸二日片芩薑汁炒赤茯苓枳實麩炒各三兩風化硝用蘿葍同煮硝化去蘿葍濾淨入牛膽內風乾取五錢右爲末薑汁煮神麯爲糊和丸梧子大白湯下三五十丸此藥重在風化硝入門
黃瓜蔞丸
治食積痰瓜蔞仁半夏麯山楂肉神麯炒各等分右爲末瓜蔞汁和丸梧子大以薑湯竹瀝下三五十丸入門
正傳加味二陳湯
治食積痰導痰補脾消食行氣山楂肉一錢半香附子半夏各一錢川芎白朮蒼朮各八分橘紅茯苓神麯炒各七分縮砂硏麥芽炒各五分甘草灸三分右剉作一貼薑三片棗二枚水煎服正傳
酒痰
因飮酒不消或酒後多飮茶水但得酒次日又吐飮食不美嘔吐酸水宜瑞竹堂化痰丸香附瓜蔞靑黛丸小調中湯滌痰散又對金飮子方見內傷加半夏乾葛各一錢煎服正傳
瑞竹堂化痰丸
治酒痰消食快脾順氣半夏南星生薑白礬皂角各四兩同入砂鍋內水煮以南星無白點爲度去皂角不用入靑皮陳皮乾葛蘇子神麯麥芽山楂肉蘿葍子香附子杏仁各一兩右爲末薑汁浸蒸餅和丸梧子大每五七十丸食後臨臥茶酒任意下入門
香附瓜蔞靑黛丸
治燥痰鬱痰酒痰上三味爲末蜜丸芡實大每一丸食後及臨臥時噙化嚥下凡積痰非靑黛瓜蔞不除入門
驚痰
因驚痰結成塊在胸腹發則跳動痛不可忍或成癲癎婦入多有之宜妙應丹滾痰丸
妙應丹
治一身牽引隱痛不可忍走易不定或疑風毒或爲癱瘓或謂癰疽皆非也乃痰涎伏在心膈變爲此疾但服此藥其疾如失方見下
一名控涎丹河間
脈法
脈雙弦者寒飮也偏弦者飮也
肺飮不弦但苦喘短氣
脈沈而弦者懸飮內痛
脈浮而細滑者傷飮仲景
偏弦爲飮或沈弦滑或結或伏痰飮中節脈訣
脈理提綱曰痰脈弦滑
三因曰飮脈皆弦微沈滑
脈沈弦細滑大小不勻皆痰飮爲病也醫鑑
久得濇脈必費調理蓋痰膠固脈道阻澁也
痰飮外證
靈樞曰尺膚麤如枯魚之鱗者水溢飮也
色鮮明者有留飮又曰脈大心下有留飮其人背寒冷如氷
水在心心下堅築短氣惡水不欲飮
水在肺吐涎沫欲飮水
水在脾少氣身重
水在肝脇下支滿嚔而痛
水在腎心下悸仲景
凡有痰者眼皮及眼下必有煙灰黑色
眼胞及眼下如灰煙熏黑者痰色醫鑑
凡病百藥不效關上脈伏而大者痰也用控涎丹方見下
一切痰證食少肌色如故一切水證脇硬心下怔忡入門
痰飮諸病
痰之爲患新而輕者形色淸白稀薄氣味亦淡久而重者黃濁稠粘凝結咯之難出漸成惡味酸辣腥臊鹹苦甚至帶血而出但痰證初起頭痛發熱類外感表證久則潮咳夜重類內傷陰火又痰飮流注肢節疼痛類風證但痰證胸滿食減肌色如故脈滑不勻不定爲異耳入門
痰之作恙爲喘爲嗽爲吐爲嘔爲眩暈爲風癎爲狂迷爲忪悸或呑酸或短氣或痞隔或腫脹或寒熱或疼痛痰實主之直指
俗云十病九痰誠哉斯言入門
凡人手臂或動不得或骨節遍身痛坐臥不寧此痰入骨也又曰眼黑而行步呻吟擧動艱難者入骨痰也其證遍身骨節疼痛
眼黑而面帶土色四肢痿痺屈伸不便者風濕痰也
眼黑而氣短促者驚風痰也
眼黑而頰赤或面黃色者熱痰也
咯痰不出者是痰結也又曰脇下痛作寒熱咳嗽氣急亦痰結也回春
辨痰色
寒痰淸濕痰白火痰黑熱痰黃老痰膠入門
痰飮流注證
凡人忽患胸背手脚腰胯隱痛不可忍連筋骨牽引釣痛坐臥不寧時時走易不定俗醫不曉謂之走注便用風藥及鍼灸皆無益又疑風毒結聚欲爲癰疽亂以藥貼亦非也此乃痰涎伏在心膈上下變爲此疾或令人頭痛不可擧或神意昏倦多睡或飮食無味痰唾稠粘夜間喉中如拽鋸聲多流睡涎手脚冷痺氣脈不通誤認爲癱瘓亦非也凡有此疾只服控涎丹其疾如失得效
濕痰流注上行攻臂臂不能擧或左右轉移消痰茯苓丸主之方見手部
控涎丹
一名妙應丹治痰飮流注作痛甘遂紫大戟白芥子各等分右爲末糊丸梧子大曬乾臨臥薑湯或溫水下七丸至十丸神效驚痰加朱砂爲衣痛甚加全蝎酒痰加雄黃臂痛加木鱉子桂心驚痰成塊加穿山甲鱉甲玄胡索蓬朮河間
痰病有似邪祟
血氣者人之神也神氣虛乏邪因而入理或有之若夫血氣兩虛痰客中焦妨礙升降不得運用以致十二官各失其職視聽言動皆有虛妄以邪治之其人必死東垣
先宜多飮薑鹽湯探吐之或竹瀝香油多灌之次服陶氏導痰湯
陶氏導痰湯
治痰迷心竅或似鬼祟半夏一錢赤茯苓天南星枳實各八分陳皮黃芩黃連白朮瓜蔞仁各五分桔梗四分人參三分甘草二分右剉作一貼入薑三片棗二枚水煎臨臥入竹瀝薑汁調服先吐去痰次服此藥入門
痰厥
痰厥者皆因內虛受寒痰氣阻塞手足厥冷麻痺暈倒脈沈細宜服加味二陳湯淸火化痰湯鶴頂丹小兒方奪命散亦可入門
加味二陳湯
治痰厥半夏製陳皮白茯苓當歸枳實桔梗杏仁各一錢良薑縮砂各五分木香桂皮甘草各三分右剉作一貼薑五片水煎服回春
淸火化痰湯
治熱痰結在胸膈咯吐不出滿悶作痛名痰結半夏製陳皮赤茯苓各一錢桔梗枳殼瓜蔞仁各七分黃連黃芩梔子貝母蘇子桑白皮杏仁芒硝各五分木香甘草各三分右剉作一貼薑三片同煎至半納芒硝熔化去滓又入竹瀝薑汁調服回春
鶴頂丹
治痰熱塞咽喉聲如拽鋸及痰結胸膈滿痛明白礬一兩心紅五錢或黃丹亦好右爲末每取一匙入磁器內熔化承熱撚作丸櫻桃大每一丸以薄荷煎湯化下入門
直指方控痰良方白礬黃丹各一兩火煆爲末麪糊和丸麻子大治諸頑痰迷塞關竅不通聲音不出取三十丸硏末入全蝎少許薑湯調灌之吐痰立愈
痰塊
人身上中下有塊如腫毒多在皮裏膜外此因濕痰流注作核不散問其平日好食何物用藥吐下後方用消痰散核之藥二陳湯加大黃連翹柴胡桔梗白芥子黃連薑汁炒煎水入竹瀝多服自消
痰飮流注於胸背頭項腋胯腰腿手足聚結腫硬或痛或不痛按之無血潮雖或有微紅亦淡薄不熱堅如石破之無膿或有薄血或淸水或如紫汁又有壞肉如敗絮或如瘰癧在皮肉之間如鷄卵可移動軟活不硬惟覺咽喉痰結作寒作熱宜返魂湯方見癰疽加南星半夏醫鑑
遍身有塊多是痰注宜加味小胃丹竹瀝達痰丸入門
痰塊宜開氣消痰湯又天南星草烏等分爲末薑汁調如膏敷核上立消醫鑑
治痰核商陸根生南星合擣令爛塗付立消種杏
渾身有腫塊或骨體串痛都是濕痰流注經絡也通用二陳湯加減回春
加味小胃丹
治風痰痞積眩暈喉痺癱瘓不語腹中痞塊等證神效小胃丹一劑方見下加南星半夏幷用白礬皂角薑汁水煮十五次各二兩半蒼朮用米泔白礬皂角水浸一宿炒二兩桃仁杏仁幷以白礬皂角水泡去尖紅花酒蒸陳皮枳實幷用白礬水泡半日炒白朮白芥子炒各一兩右爲末薑汁竹瀝煮神麯爲糊和丸菉豆大每服二三十丸薑湯下入門
醫鑑一名導痰小胃丹
回春一名竹瀝化痰丸
竹瀝達痰丸
能運痰從大便出不損元氣妙丹溪曰痰在四肢非竹瀝不開此藥是也半夏薑製陳皮去白白朮微炒白茯苓大黃酒浸蒸曬乾黃芩酒炒各二兩人參甘草灸各一兩半靑礞石碎二兩焰硝一兩同火煆如金色沈香五錢右爲末以竹瀝一大椀半薑汁三匙拌勻曬乾如此五六度因以竹瀝薑汁和丸小豆大每百丸臨臥時以米飮或薑湯呑下入門
一名竹瀝運痰丸
開氣消痰湯
治胸中胃脘至咽門𫁒挾如線疼痛及手足俱有核如胡桃者桔梗便香附子白殭蠶炒各一錢陳皮片芩枳殼各七分前胡半夏枳實羌活荊芥檳榔射干威靈仙各五分木香甘草各三分右剉作一貼薑三片水煎服醫鑑
喜唾痰
胸中有寒則喜唾痰局方
脾虛不能剋制腎水多吐痰唾而不咳者宜服八味元方見虛勞又云八味元治脾腎兩虛多唾痰而不咳
大病後多唾痰者此胃冷也宜理中湯方見寒門入門
病人多唾白沫乃胃口上停寒也加益智仁
喜唾痰宜半夏溫肺湯東垣或二陳湯加丁香縮砂
半夏溫肺湯
治中脘有痰水心下汪洋嘈雜多唾吐淸水不欲食此胃虛冷也其脈沈弦細遲半夏陳皮旋覆花人參細辛桂心桔梗白芍藥赤茯苓甘草各一錢右剉作一貼薑五片煎服
痰結
喉中有物咯不出嚥不下此痰結也醫鑑
喉中有物咯不出嚥不下此是老痰重者吐之輕者用瓜蔕散方見吐氣實者必用荊瀝
痰結核在咽喉中燥不能出入化痰藥加鹹能耎堅之味節齋化痰丸最妙方見上此等老痰飮酒之人多有之酒熱上升鬱于肺胃而成此痰天門冬片芩泄肺火也海粉芒硝鹹以耎堅也瓜蔞仁潤肺降痰香附子開鬱降氣連翹桔梗開結降火靑黛解鬱火皆不用半夏南星辛燥之劑
痰病不卒死
大凡病久淹延卒不死者多因食積痰飮所致何以然者蓋胃氣亦賴痰積所養飮食雖少胃氣卒不便虛故也
痰病難治證
氣實熱痰吐難得出或成塊吐咯不出氣鬱滯者難治又曰氣實痰熱結者難治
喉中漉漉有聲喘急咯痰不出者難治又曰服藥後咯吐痰出爲效若咯痰不出者難治回春
痰涎等病不一而足惟癆瘵有痰爲難治最宜早灸膏肓四花穴詳見鍼灸資生經
肺胃經虛則生粘痰痰者肺胃所出也痰涎凝滯在於咽喉如牽鋸之聲時復瘈瘲或因吐瀉所致脾虛肺亦虛痰涎流溢變成癲癎尤爲難治全嬰方
痰飮吐法
痰在膈上必用吐法瀉亦不能去
脈浮者宜吐
膠固稠濁者必用吐
痰在經絡中非吐不可吐中就有發散之意不必在出痰也
凡用吐藥宜升提其氣便吐也防風梔子川芎桔梗芽茶生薑虀汁之類或以二陳湯探吐或用瓜蔕散
痰飮治法
實脾土燥脾濕是治其本
虛人中焦有痰胃氣亦賴所養卒不可便攻攻盡則愈虛
凡治痰用利藥過多致脾氣下虛則痰反易生而多法當補脾胃淸中氣則痰自然運下乃治本之法也
治痰順氣爲先分導次之然氣升屬火因氣動者曰痰氣宜順氣導痰湯因火動者曰痰火宜淸熱導痰湯方見上因濕動者曰濕痰導痰湯通用二陳湯入門
陽虛腎寒冷痰溢上或昏暈夜喘上氣者八味丸方見虛勞黑錫丹方見虛勞鎭墜之入門
脾虛不能運化者六君子湯加竹瀝薑汁或補中益氣湯加半夏竹瀝薑汁入門
張子和曰飮無補法必當去水故用汗吐下三法治人常愈然亦有挾寒挾虛之證又有血氣虧乏之人理宜導去痰滯又當補接兼行又難拘於子和之三法也
痰生於脾胃治法宜實脾燥濕又隨氣而升宜順氣爲先分導次之又氣升屬火順氣在於降火醫鑑
難經曰腎主五液化爲五濕濕能生痰痰者因咳而動脾之濕也半夏能泄痰之標不能泄痰之本泄本者泄腎也十棗湯三花神祐丸是也幷見下門
熱痰則淸之用石膏靑黛梔子黃芩黃連寒痰則溫之用半夏乾薑附子肉桂燥痰則潤之用瓜蔞仁杏仁五味子天花粉濕痰則燥之用蒼朮白朮厚朴茯苓風痰則散之用南星皂角白附子竹瀝老痰則軟之用海石芒硝瓜蔞仁枳殼便香附食積痰則消之用山楂子神麯麥芽大要人參甘草以補脾白朮半夏以燥濕陳皮靑皮以利氣茯苓澤瀉以滲水
順氣導痰湯
半夏南星茯苓枳實陳皮香附子烏藥各一錢木香沈香甘草各五分右剉作一貼薑五片煎服入門
六君子湯
治氣虛痰盛半夏白朮各一錢半陳皮白茯苓人參各一錢甘草灸五分右剉作一貼薑三片棗二枚煎服正傳
一方六味各一錢等分
痰飮通治藥
通用二陳湯茯苓半夏湯芎夏湯蠲飮枳實丸千金指迷丸敵痰丸小胃丹痰飮冷證宜五飮湯破痰消飮元濕熱痰飮宜滾痰丸木香和中丸食積痰飮宜淸氣化痰丸虛人老人痰飮宜竹瀝枳朮丸霞天膏見上
二陳湯
通治痰飮諸疾或嘔吐惡心或頭眩心悸或發寒熱或流注作痛半夏製二錢橘皮赤茯苓各一錢甘草灸五分右剉作一貼薑三片水煎服正傳
方氏曰半夏豁痰燥濕橘紅消痰利氣茯苓降氣滲濕甘草補脾和中蓋補脾則不生濕燥濕滲濕則不生痰利氣降氣則痰消解可謂體用兼該標本兩盡之藥用者隨證加減
茯苓半夏湯
通治停痰留飮發爲諸病半夏製三錢赤茯苓二錢右剉作一貼薑七片煎服宣明
直指方小半夏茯苓湯同
大半夏湯
治同上半夏製陳皮赤茯苓各二錢半右剉作一貼薑五片水煎服
芎夏湯
逐水利飮通用川芎半夏製赤茯苓各一錢陳皮靑皮枳殼各五分白朮甘草灸各二分半右剉作一貼薑五片水煎服直指
蠲飮枳實丸
逐飮消痰導氣淸膈黑牽牛子取頭末三兩枳實麩炒半夏製橘紅各一兩右爲末麪糊和丸梧子大每取五十丸薑湯下東垣
千金指迷丸
治一切痰飮爲患半夏麯二兩白茯苓剉虛人乳汁拌蒸瘦人縮砂同酒浸蒸去縮砂又生地黃汁浸蒸枳殼用麥麩醋水炒各一兩風化硝二錢半右爲末薑汁糊和丸梧子大每服三五十丸薑湯下旬日以往大便溏滑是潛消痰積之驗也入門
脾胃痰神麯糊和丸
血分痰酒糊丸
氣分上焦痰蒸餠糊和丸
骨節四肢痰鹽酒入薑汁糊和丸
足痰牛膝膏和丸
痰病深痼牛膏和丸多服可以汗吐下如倒倉法入門
敵痰丸
治痰飮通用黑牽牛子取頭末三兩皂角酥灸二兩白礬枯半夏麯陳皮去白各一兩右爲末水丸梧子大薑湯下四五十丸奇效
神仙墜痰元
通治痰飮諸病黑牽牛子取頭末三兩皂角酥灸一兩六錢白礬生一兩右爲末水丸梧子大酒下三五十丸瑞竹
小胃丹
取膈上濕痰熱積上可取胸膈之痰下可利腸胃之痰惟胃虛少食者忌用又云治風痰熱痰濕痰食積痰芫花醋浸一宿炒黑甘遂麪裹煨熟水浸半日曬乾大戟長流水煮曬乾各五錢大黃濕紙裹煨再用酒浸炒熟一兩黃柏炒二兩右爲末粥丸麻子大每十丸臨臥津嚥下
一方白朮膏和丸蘿葍子大臨臥津液嚥下二三十丸白湯送下
五飮湯
治五飮一曰留飮二曰癖飮三曰痰飮四曰溢飮五曰流飮旋覆花人參陳皮枳實白朮茯苓厚朴半夏澤瀉猪苓前胡桂心白芍藥甘草各七分右剉作一貼薑十片水煎服最效海藏
破痰消飮元
治一切痰飮靑皮陳皮三稜炮蓬朮炮良薑煨乾薑炮草果煨各一兩右爲末水麪糊和丸梧子大陰乾薑湯下五十丸得效
滾痰丸
治濕熱痰積變生百病大黃酒蒸黃芩去朽各八兩靑礞石一兩同焰硝一兩入罐內蓋定鹽泥固濟曬乾火煆紅候冷取出以礞石如金色爲度沈香五錢右爲末滴水和丸梧子大茶淸溫水任下四五十丸服藥必須臨睡送下至咽卽便仰臥令藥在咽膈之間徐徐而下漸逐惡物入腹入腸方能見效
凡喪心失志癲狂每服百丸
中風癱瘓痰盛便秘常服三五十丸
遍身筋骨疼痛未能明狀者每服七八十丸
噯氣呑酸胸中氣塊閉塞嘔吐涎飮每服七八十丸
心下怔忡陰陽關格變生怪證每服七八十丸
急喉閉赤眼每服七八十丸
顋頷腫硬遶項結核或口糜舌爛每服五六十丸
心氣冷痛如停氷塊或散入腹中絞痛上攻頭面腫硬遍身四肢等處腫起軟浮或痒或痛或此消彼長漸成篤疾皆係毒痰內攻或作腸癰內疽每服七八十丸
痢疾不問赤白或帶血塊惡物每服八九十丸
凡荏苒之疾內外諸般雜證百藥無效方書未嘗載其疾醫者不能辨其證服之無不效王隱君
按此方以大黃黃芩大瀉陽明胃中濕熱之盛礞石以墜下積痰沈香則引諸氣上而至天下而至泉也
一方加朱砂二兩爲衣
木香和中丸
化痰涎除濕熱利胸膈和脾胃黑牽牛子頭末二兩三錢滑石二兩大黃一兩二錢木香黃芩靑礞石枳殼檳榔靑皮陳皮各五錢沈香二錢右爲末水丸梧子大薑湯或茶淸下五十丸御藥
一方又名沈香和中丸治濕熱痰盛胸膈煩滿
淸氣化痰丸
治一切痰飮及食積酒積成痰壅盛南星半夏以白礬皂角生薑各二兩同水浸一宿幷剉作片同煮至南星無白點曬乾各二兩神麯炒麥芽炒各一兩半陳皮枳實白朮白茯苓蘇子蘿葍子炒瓜蔞仁香附米山楂肉白豆蔲各一兩靑皮乾葛黃連各五錢黃芩八錢海粉七錢右爲末以竹瀝薑汁泡蒸餠和丸梧子大薑湯或茶淸下五七十丸醫鑑
竹瀝枳朮丸
治老人虛人痰盛不思飮食健脾消食化痰淸火去眩暈半夏南星以白礬皂角生薑同煮半日去皂薑焙乾枳實條芩陳皮蒼朮泔浸鹽水炒山楂肉白芥子炒白茯苓各一兩黃連薑汁炒當歸酒洗各五錢右爲末神麯六兩作末以薑汁竹瀝各一盞煮糊和丸梧子大淡薑湯或白湯下百丸入門
單方
凡二十三種
白礬
吐去胸中痰飮取一兩水二升煮取一升入蜜半合頓服須臾卽吐未吐則當飮少熱湯本草
蒼朮
消痰水能治痰飮成窠囊極效卽上神朮丸也性燥能勝濕本草
貝母
消痰又治胸膈痰氣最妙本草
貝母丸取貝母童便浸三日洗曬爲末糖霜調和不時服入門
前胡
治熱痰又治痰滿胸痞剉取三錢水煎服之本草
乾薑
治寒痰又消痰下氣丸服煎服皆可本草
生薑
去痰下氣又去冷痰調胃氣本草
治痰癖生薑四錢附子生二錢右剉水煎服本草
半夏
治寒痰能勝脾胃之濕所以化痰湯液
能消痰涎去胸中痰滿本草
油炒半夏大治濕痰
去痰須用半夏熱加黃芩風加南星痞加陳皮白朮入門
半夏丸治痰喘心痛半夏香油炒爲末粥丸梧子大薑湯下三五十丸入門
半夏麯及法製半夏方皆見于下
半夏麯
痰分之病半夏爲主然必造而爲麯又入霞天膏白芥子薑汁礬湯竹瀝造麯治痰積沈痾者自能使腐敗隨大小便出或散而爲瘡此半夏麯之妙也
佐以南星治風痰
佐以薑汁酒浸炒芩連及瓜蔞仁香油拌麯略炒治火痰
佐以麩炒枳實薑汁浸蒸海粉之類治老痰
佐以蒼白朮俱米泔薑汁浸炒甚至乾薑烏頭皆治濕痰
製法詳見雜方
法製半夏
大半夏一斤石灰一斤滾水七椀入盆內攪晾___澄淸去滓將半夏浸之手攪日曬夜露七日撈出井華水洗淨三四次泡三日每日換水三次撈起控乾用白礬八兩皮硝一斤滾水七八椀入盆內攪晾浸半夏七日日曬夜露取出水洗三四次泡三日每日換水三次取出控乾入甘草薄荷各四兩丁香枳實木香白薑陳皮靑皮枳殼五味子縮砂各五錢白豆蔲肉桂各三錢沈香一錢右切片滾水十五椀將半夏同藥共入盆內泡二七日日曬夜露攪之日足取出藥與半夏用白布包住放在熱炕用器皿覆住三炷香時藥與半夏分胎半夏乾收用有痰火者服之一日大便出似魚膠一宿盡除痰根永不生也此藥化痰如神若不信將半夏七八粒硏入痰椀化爲淸水有痰疾中風不語硏七八粒井水送下以手摩運腹上卽醒能言回春
瓜蔞仁
治熱痰酒痰老痰燥痰潤肺化痰降氣洗滌胸膈中垢膩作丸或煎服皆佳
葶藶子
除胸中痰飮能逐肺經之水末服煎服皆可本草
旋覆花
消胸上痰結唾如膠漆除心脇痰水水煎服或丸服本草
枳實
除胸脇痰癖水煎服或作丸服之本草
枳實瀉痰能衝墻壁
枳殼
消痰散胸膈痰滯煎服末服皆可本草
天南星
治風痰炮黃色入生薑七片水煎服或薑汁糊丸服本草
靑礞石
治食積痰同焰硝火煆服能利痰積從大便而出作丸服或末服皆可入門
木瓜
消痰止痰唾本草
木瓜煎治痰益脾胃木瓜蒸爛取肉硏搗篩去滓量入煉蜜薑汁竹瀝攪和作煎每取一大匙嚼下日三四次俗方
烏梅
去痰止渴可作茶飮本草
白芥子
主胸膈痰冷本草
痰在脇下非白芥子不能達末服煎服皆佳
瓜蔕
吐痰
痰塞心胸令人悶絶用瓜蔕散吐之卽甦方見三法
海粉
熱痰能降濕痰能燥結痰能軟頑痰能消不可入湯可入丸藥用製法詳見雜方
蛤粉
能墜痰軟堅卽固濟火煆海蛤粉也末服丸服幷佳
蜆殼
燒爲白灰飮調服除心胸痰水本草
鍼灸法
諸痰飮病取豊隆中脘
胸中痰飮吐逆不食取巨闕足三里綱目
溢飮取中脘甲乙
三焦停水氣攻不食取維道中封胃兪腎兪東垣
痰涎等疾不一而足惟勞瘵有痰爲難治最宜早灸膏肓穴壯數旣多當有所下𡃡𡃡然如流水之狀者是痰下也資生
內景篇卷之三
五臟六腑
醫當識五臟六腑
先儒嘆世人務窮天地萬物之理不知我之一身五藏六府毛髮筋骨之所存況醫者乎入門
臟腑陰陽
內經曰言人身之藏府中陰陽則藏者爲陰府者爲陽肝心脾肺腎五藏皆爲陰膽胃大腸小腸膀胱三焦六府皆爲陽
臟腑異用
靈樞曰五藏者所以藏精神血氣魂魄者也六府者所以化水穀而行津液者也
內經曰五藏者藏精氣而不瀉也故滿而不實六府者傳化物而不藏故實而不滿所以然者水穀入口則胃實而腸虛食下則腸實而胃虛
脾胃大腸小腸三焦膀胱者倉稟之本營之居也名曰器能化糟粕轉味而出入者也
臟腑有合
靈樞曰肺合大腸大腸者傳道之府心合小腸小腸者受盛之府肝合膽膽者中正之府脾合胃胃者五穀之府腎合膀胱膀胱者津液之府也少陰屬腎腎上連肺故將兩藏三焦者中瀆之府水道出焉屬膀胱是孤之府也是六府之所與合者也
五臟通七竅
靈樞曰五藏常內閱于上七竅也故肺氣通於鼻肺和則鼻能知香臭矣心氣通於舌心和則舌能知五味矣肝氣通於目肝和則目能辨五色矣脾氣通於口脾和則口能知五穀矣腎氣通於耳腎和則耳能聞五音矣五藏不和則七竅七一作九不通六府不和則留結爲癰
五臟有官
靈樞曰鼻者肺之官也肺病則喘息鼻張目者肝之官也肝病者眥靑口脣者脾之官也脾病者脣黃舌者心之官也心病者舌卷短顴赤耳者腎之官也腎病者顴與顔黑耳焦枯
五臟有小大
靈樞曰五藏皆小者苦焦心多愁憂五藏皆大者緩于事難使以憂五藏皆高者好高擧措五藏皆下者好出人下五藏皆堅者無病五藏皆脆者不離于病五藏皆端正者和利得人心五藏皆偏傾者邪心而善盜不可以爲人平反覆言語也
臟又有九
內經曰神藏五形藏四合爲九藏肝藏魂心藏神脾藏意肺藏魄腎藏志是謂神藏五也一頭角二耳目三口齒四胸中以其如器外張虛而不屈以藏於物故曰形藏四也
腑又有六
內經曰腦髓骨脈膽女子胞此六者地氣之所生名曰奇恒之府註謂奇異於恒常之府
腸胃之長水穀之數
靈樞曰腸胃之長凡五丈八尺四寸受水穀九斗二升一合合之太半此腸胃所受水穀之數也
五臟中邪
黃帝問曰邪之中人藏奈何岐伯對曰愁憂恐懼則傷心形寒寒飮則傷肺難經寒飮作飮冷以其兩寒相感中外皆傷故氣逆而上行有所墮墜惡血留內若有所大怒氣上而不下積于脇下則傷肝有所擊仆若醉入房汗出當風則傷脾有所用力擧重若入房過度汗出浴水則傷腎靈樞
五臟正經自病
難經曰正經自病者憂愁思慮則傷心形寒飮冷則傷肺恚怒氣逆上而不下則傷肝飮食勞倦則傷脾久坐濕地强力入房則傷腎是正經自病者也
脈辨臟腑
難經曰何以知藏府之病也然數者府也遲者藏也數則爲熱遲則爲寒諸陽爲熱諸陰爲寒故知藏府之病也
臟腑異證
難經曰病有欲得溫者有欲得寒者有欲得見人者有不欲得見人者而各不同其病在何藏府然病欲得寒而欲得見人者病在府也病欲得溫而不欲得見人者病在藏也何以言之府者陽陽病欲得寒又欲見人藏者陰陰病欲得溫又欲閉戶獨處惡聞人聲故以別知藏府之病也
藏病者止而不移其病不離其處府病者彷彿賁響上下行流居處無常靈樞
臟腑病治有難易
難經曰藏病難治府病易治何謂也然藏病所以難治者傳其勝也府病易治者傳其子也藏病傳其所勝者假令心病傳肺肺傳肝肝傳脾脾傳腎腎傳心一藏不再傳故言次傳者死府病傳其子者假令心病傳脾脾傳肺肺傳腎腎傳肝肝傳心是子母相傳周而復始故言生也
內經曰邪風之至疾如風雨故善治者治皮毛其次治肌膚其次治筋脈其次治六府其次治五藏治五藏者半死半生也
臟腑相關
內經曰五藏不平六府閉塞之所生也
五藏穿鑿論曰心與膽相通心病怔忡宜溫膽爲主膽病戰慄癲狂宜補心爲主肝與大腸相通肝病宜疎通大腸大腸病宜平肝經爲主脾與小腸相通脾病宜瀉小腸火小腸病宜潤脾土爲主肺與膀胱相通肺病宜淸利膀胱水膀胱病宜淸肺氣爲主腎與三焦相通腎病宜調和三焦三焦病宜補腎爲主此合一之妙也入門
五臟病間甚
內經曰夫邪氣之客於身也以勝相加至其所生而愈至其所不勝而甚至其所生而持自得其位而起必先定五藏之脈乃可言間甚之時死生之期也
凡病以五藏時日占病愈甚極準錢仲陽深得其理學者宜究心焉綱目
釋曰如肝病愈於夏甚於秋持於冬起於春餘倣此
五藏死期
內經曰五藏受氣於其所生傳之於其所勝氣舍於其所生死於其所不勝病之且死必先傳行至其所不勝病乃死此言氣之逆行也故死肝受氣於心所生之子傳之於脾己之所勝氣舍於腎生己之母至肺而死勝己之鬼心受氣於脾傳之於肺氣舍於肝至腎而死脾受氣於肺傳之於腎氣舍於心至肝而死肺受氣於腎傳之於肝氣舍於脾至心而死腎受氣於肝傳之於心氣舍於肺至脾而死此皆逆死也一日一夜五分之此所以占死者之早暮也
臟腑氣絶候
詳見氣門
單方
凡二十三種
粳米
平和五藏煮白粥早晨常服暢胃氣生津液本草
小麥麪
和五藏可常食之本草
大麥
實五藏作飯作麪作粥皆佳本草
蕎麥
能鍊五藏滓穢作麪作粥食之佳本草
黑豆
散五藏結積
水漬生芽名大豆黃卷主五藏胃氣結積可煮食本草
胡麻
潤五藏作飯作麨常服最佳卽黑荏子也本草
人乳
補五藏可常服之本草
牛肚
補五藏醋和爛煮食之本草
牛髓
安五藏以酒和服之本草
鹿肉
强五藏爛煮食之獐肉亦補益五藏可常食本草
狗肉
安五藏和五味爛煮空腹食之黃狗肉最勝本草
黃雌鷄
補益五藏爛煮和五味食之本草
雀肉
續五藏不足氣作煎食之佳本草
蜜
安五藏補不足氣和粥和藥長服佳本草
牛乳
卽酪也補五藏作粥常服佳本草
鯽魚
益五藏或煮或煎或蒸常食佳本草
蓮子
主五藏不足氣爲末作粥常服其根曰藕蒸食甚補五藏本草
海松子
肥潤五藏作粥常服甚佳本草
大棗
補五藏煎湯飮之佳本草
葵菜
通五藏壅氣每月一食葵通利藏府又是菜之主也本草
生薑
開藏府常食不可闕也
葱白
調和藏府煮食之佳本草
芥子
通利五藏微熬硏作醬食之其嫩莖煮爲茹食之亦佳本草
肝臟
肝形象
肝膽
肝有二布葉一小葉如木甲拆之象各有支絡脈居中以宣發陽和之氣魂之官也內經註
肝有二大葉一小葉左三葉右四葉分兩如木甲折之多葉也入門
肝重四斤四兩左三葉右四葉凡七葉主藏魂難經
肝部位
肝生於左內經
肝之系者自膈下着左脇肋上貫膈入肺中與膈膜相連也入門
期門二穴肝之募也在兩乳直下一寸半在背則肝兪在九椎下是肝之分也銅人
肝主時日
肝主春足厥陰少陽主治其日甲乙
東方生風風生木木生酸酸生肝
肝爲陰中之少陽通於春氣內經
肝屬物類
在天爲風在地爲木在體爲筋在藏爲肝在色爲蒼在音爲角在聲爲呼在變動爲握在竅爲目在味爲酸在志爲怒其液爲淚其榮爲爪其臭爲臊其卦爲震生數三成數八其穀爲麻一作麥其畜爲犬一作鷄其蟲爲毛其數爲八其果爲李其菜爲韭內經其脈爲足厥陰內經
肝臟大小
肝者主爲將使之候外欲知堅固視目大小
靑色小理者肝小麤理者肝大廣胸反骹者肝高合脇兎骹者肝下胸脇好者肝堅脇骨弱者肝脆膺背好相得者肝端正脇骨偏擧者肝偏傾也
肝小則藏安無脇下之病肝大則逼胃迫咽苦膈中且脇下痛肝高則上支賁切脇悗爲息賁肝下則逼胃脇下空易受邪肝堅則藏安難傷肝脆則善病消癉易傷肝端正則和利難傷肝偏傾則脇下痛也靈樞
肝傷證
有所墜墮惡血留內有所大怒氣上不下積於脇下則傷肝又曰大怒氣逆則傷肝靈樞
恚怒氣逆上而不下則傷肝難經
肝病證
邪在肝則兩脇中痛寒中惡血在內靈樞
肝病者兩脇下痛引小腹令人善怒
肺傳之肝病名曰肝痺一名曰厥脇痛出食
肝熱者色蒼而爪枯內經
外證善潔面靑善怒內證臍左有動氣按之牢若痛其病四肢滿閉淋澁便難轉筋有是者肝也無是者非也難經
大骨枯槁大肉陷下胸中氣滿腹內痛心中不便肩項身熱破䐃脫肉目眶陷眞藏見目不見人立死其見人者至其所不勝之時則死註曰此肝之藏也所不勝之時謂庚辛之月也內經
肝病虛實
肝藏血血舍魂肝氣虛則恐實則怒
肝實則兩脇下痛引小腹善怒虛則目䀮䀮無所見耳無所聞善恐如人將捕之靈樞
肝藏血血有餘則怒不足則恐內經
人動則血運於諸經靜則血歸於肝藏肝主血海故也入門
肝病間甚
病在肝愈於夏夏不愈甚於秋秋不死持於冬起於春
肝病者愈在丙丁丙丁不愈加於庚辛庚辛不死持於壬癸起於甲乙
肝病者平朝慧下晡甚夜半靜內經
肝病治法
肝苦急急食甘以緩之甘草宜食粳米牛肉棗葵註曰肝苦急是其氣有餘也肝欲散急食辛以散之川芎肝虛以生薑陳皮之類補之內經東垣
肝病宜食甘粳米牛肉棗葵取其甘能緩急也內經
肝病宜食麻犬肉李韭皆酸取本味也甲乙經
肝虛宜四物湯方見血門淸肝湯或補肝丸肝實宜瀉靑丸洗肝散當歸龍薈丸海藏
肝病禁當風內經
淸肝湯
治肝經血虛有怒火白芍藥一錢半川芎當歸各一錢柴胡八分山梔仁牧丹皮各四分右剉水煎服入門
補肝丸
治肝虛卽四物湯加防風羌活蜜丸也
瀉靑丸
治肝實當歸草龍膽川芎梔子大黃煨羌活防風各等分右爲末蜜丸芡實大每一丸竹葉湯同砂糖溫水化下
一名凉肝丸綱目
洗肝散
治肝實羌活當歸薄荷防風大黃川芎梔子炒甘草灸各一錢右剉水煎服加草龍膽一錢尤妙海藏
當歸龍薈丸
治肝藏實熱脇痛當歸草龍膽山梔子黃連黃柏黃芩各一兩大黃蘆薈靑黛各五錢木香二錢半麝香半錢右爲末蜜丸小豆大薑湯下二三十丸綱目
肝絶候
足厥陰氣絶則筋絶厥陰者肝脈也肝者筋之合也筋者聚于陰器而絡于舌本也故脈不榮則筋急筋急則引舌與卵故脣靑舌卷卵縮則筋先死庚日篤辛日死
厥陰終者中熱嗌乾善尿心煩甚則舌卷卵上縮而終矣靈樞
脣吻反靑四肢漐習伸縮也汗出者此爲肝絶也仲景
肝絶八日死何以知之面靑但欲伏眠目示而不見人汗出如水不止八一作三脈經
肝臟修養法
常以正月二月三月朔旦東面平坐叩齒三通吸震宮靑氣入口九呑之閉氣九十息養生書
肝臟導引法
可正坐以兩手相重按䏶下徐緩身左右各三五度又可正坐兩手拽相叉翻覆向胸三五度此能去肝家積聚風邪毒氣臞仙
單方
凡二十一種
草龍膽
益肝膽氣本草
煎服治肝藏濕熱湯液
空靑
益肝氣法木故色靑而入肝細末水飛點眼入藥服本草
黃連
鎭肝去熱毒末服煎服皆可本草
細辛
益肝膽煎服末服皆佳本草
決明子
除肝家熱助肝氣又治肝毒熱爲末服又取嫩莖葉作菜食本草
車前子
養肝爲末服或炒煎服又取嫩葉作羹茹佳本草
薺子
卽菥蓂子也主肝壅明目爲末服又取嫩根和米煮粥服能引血歸肝入門
覆盆子
補肝明目爲末服生食之亦可本草
靑箱子
鎭肝主肝藏熱毒爲末服之本草
酸棗仁
益肝氣末服煮服皆佳本草
山茱萸
溫肝末服煮服佳本草
沙參
養肝氣煮服或作茹常食之本草
蒼耳子
主肝家熱明目煮服末服幷佳本草
芍藥
補肝緩中損其肝者緩其中卽此也末服煮服皆可湯液
苦參
養肝膽氣煮服之本草
靑皮
疎肝氣肝氣不達用靑皮以疎之末服煮服皆佳
木瓜
入肝故益筋與血煮服之本草
小麥
養肝氣煮飮服之本草
葱白
除肝邪氣煮湯飮或取汁飮本草
韭
能充肝氣作葅常食佳本草
李
肝病宜食之本草
心臟
心形象
心
心形如末敷蓮花中有九空以導引天眞之氣神之宇也內經註
心重十二兩中有七孔三毛盛精汁三合主藏神難經
上智人心有七竅三毛中智人心有五竅二毛下智人心有三竅一毛常人心有二竅無毛愚人心有一竅下愚人心有一竅甚小無竅則神無出入之門
心有七孔三毛七孔以應北斗七星三毛以應三台故心至誠則天無不應也入門
心包絡實乃裹心之膜包于心外故曰心包絡也正傳
心形如未開蓮花上大下銳倒懸着肺類聚
心部位
心居肺下肝上入門
五藏系通於心心通五藏系心之系與五藏之系相連故五藏有病先干於心其系上系於肺其別者自肺兩葉之中向後通脊者腎自腎而之於膀胱與膀胱膜絡幷行而之溲尿處乃下極部分也入門
巨闕穴乃心之募也在背則心兪在脊五椎下是心之部位也銅人
心主時日
心主夏手少陰太陽主治其日丙丁
南方生熱熱生火火生苦苦生心
心者生之本也神之變也爲陽中之太陽通於夏氣內經
心屬物類
在天爲熱在地爲火在卦爲離在體爲脈在藏爲心在色爲赤在音爲徵在聲爲笑在變動爲憂在竅爲舌在味爲苦在志爲喜其液爲汗其榮爲色其臭爲焦其數爲七其穀爲麥一作黍其畜爲羊一作馬其蟲爲羽其果爲杏其菜爲薤內經其脈爲手少陰內經
心臟大小
五藏六府心爲之主缺盆爲之道䯏骨有餘以候𩩲骬上音曷下音于卽心蔽骨也
赤色小理者心小麤理者心大無𩩲骬者心高𩩲骬小短擧者心下𩩲骬長者心堅𩩲骬弱小以薄者心脆𩩲骬直下不擧者心端正𩩲骬倚一方者心偏傾也
心小則易傷以憂心大則憂不能傷心高則滿於肺中悗而善忘悗與悶同難開以言心下則易傷於寒易恐以言心堅則藏安守固心脆則善病消癉熱中心端正則和利難傷心偏傾則操持不一無守司也靈樞
心傷證
憂愁思慮則傷心難經
邪客使魂魄不安者血氣少也血氣少者屬於心心氣虛者其人多畏合目欲眠夢遠行而精神離散魂魄妄行陰氣衰者爲癲陽氣衰者爲狂
心傷者其人勞倦則頭面赤而下重心中痛而自煩發熱臍上跳其脈弦此爲心藏傷所致也仲景
心病證
邪在心則病心痛喜悲時眩仆靈樞
腎傳之心病筋脈相引而急病名曰瘈
心熱者色赤而絡脈溢也內經
外證面赤口乾善笑內證臍上有動氣按之牢若痛其病煩心心痛掌中熱而啘有是者心也無是者非也難經
大骨枯槁大肉陷下胸中氣滿喘息不便內痛引肩項期一月死眞藏見乃與之期日註曰此心之藏也期後三十日內死內經
健忘失記驚悸不安心內懊憹不樂皆心血少也入門
心病虛實
心藏脈脈舍神心氣虛則悲實則笑不休
心實則胸中痛脇支滿脇下痛膺背肩胛間痛兩臂內痛心虛則胸腹大脇下與腰背相引而痛靈樞
心藏神神有餘則笑不休神不足則悲內經
心病間甚
病在心愈在長夏長夏不愈甚於冬冬不死持於春起於夏
心病者愈在戊己戊己不愈加於壬癸壬癸不死持於甲乙起於丙丁
心病者日中慧夜半甚平旦靜內經
手少陰無輸
黃帝曰手少陰之脈獨無輸何也岐伯曰少陰者心脈也心者五藏六府之大主也爲帝王精神之所舍其藏堅固邪不能容容之則傷心心傷則神去神去則死矣故諸邪在於心者皆在心之包絡包絡者心主之脈也故少陰無輸也帝曰少陰無輸心不病乎岐伯曰其外經病而藏不病故獨取其經於掌後銳骨之端卽神門穴也靈樞
心病治法
心苦緩急食酸以收之註曰心苦緩是心氣虛也心欲耎與軟同急食鹹以耎之用鹹補之甘瀉之內經
心苦緩宜五味子又心虛以炒鹽補之心欲耎宜芒硝補之甘草瀉之是心氣實也東垣
心病宜食酸小豆犬肉李韭皆酸取其能收也內經
心病宜食麥羊肉杏薤取本味也甲乙經
心虛宜錢氏安神丸朱砂安神丸方見神門醒心散心實宜瀉心湯導赤散十味導赤散綱目
心病禁溫食熱衣內經
錢氏安神丸
補心虛朱砂水飛一兩麥門冬馬牙硝白茯苓山藥寒水石甘草各五錢龍腦二分半右爲末蜜和一兩作三十丸每一丸砂糖水化下錢乙
醒心散
治心虛熱人參麥門冬五味子遠志茯神生地黃石菖蒲各等分右剉水煎服
瀉心湯
治心熱黃連不拘多少爲極細末每服二分半或五分或一錢溫水調下錢乙
一名黃連瀉心湯
導赤散
雖治心熱實小腸之藥也方見下
十味導赤散
治心藏實熱口舌生瘡驚悸煩渴黃連黃芩麥門冬半夏地骨皮茯神赤芍藥木通生地黃甘草各五分右剉作一貼薑五片水煎服活人書
一方
黃連生用爲君佐官桂少許煎百沸湯入密空心服能使心腎交於頃刻
心絶候
手少陰氣絶則脈不通脈不通則血不流血不流則色不澤故其面黑如漆柴者血先死壬日篤癸日死靈樞
形體如煙煤直視搖頭者此爲心絶仲景
心絶一日死何以知之肩息回視立死一云二日死脈經
心臟修養法
常以四月五月朔望淸旦面南端坐叩金梁九漱玄泉三靜思注想吸離宮赤色氣入口三呑之閉氣三十息養生書
心臟導引法
可正坐以兩手作拳用力左右互相築各六度又可正坐以一手按腕上一手向下拓空如重石又以兩手相叉以脚踏手中各五六度能去心胸間風邪諸疾閉氣爲之良久閉目三嚥津三叩齒而已臞仙
單方
凡二十二種
朱砂
法火故色赤而入心能鎭養心神本草心熱非此不除水飛入藥或點服湯液
赤石脂
養心氣火煆水飛入藥或末服之本草
金箔銀箔
皆鎭心入藥服之本草
黃丹
鎭心安神水飛入藥用之本草
石菖蒲
開心孔益心智令聰明或末服或煮服皆佳本草
麥門冬
淸心熱補心氣不足去心煎服最佳本草
遠志
定心氣去心或末服或煎服幷佳本草
生地黃
補心血又治心熱取汁服或煎服本草
黃連
瀉心熱能去心中惡血或煎服或作末點眼亦可本草
茯神
開心末服煎服皆佳本草
龜甲
補心龜靈物故補心甚驗作末點服良
蓮子
助心安心能通心氣末服煎服皆佳一方蓮子一斤帶黑皮炒極爛擣爲細末其黑皮不可擣則去之甘草微炒一兩爲末每取二錢沸鹽湯點服之大能補心虛益氣居家必用
杏
心病宜食本草
小麥
養心氣心病宜食本草
犀角
鎭心神作末入藥或水磨取汁服本草
鷄子
鎭心又白除心下伏熱生呑一枚本草
苦菜
安心神可常食之本草
赤小豆
開心孔煮粥服或煮汁飮之本草
竹葉
凉心除心煩煎湯飮之本草
薄荷汁
去心熱飮之本草
連翹
除心家客熱煮湯飮之本草
梔子
去心中客熱又去心中懊憹煩躁可煮湯飮之本草
脾臟
脾形象
胃脾
脾形象馬蹄內包胃脘象土形也經絡之氣交歸于中以營運眞靈之氣意之舍也內經註
脾形扁似馬蹄又如刀鎌入門
脾重二斤三兩扁廣三寸長五寸有散膏半斤主裹血溫五藏主藏意難經
脾者俾也在胃下俾助胃氣主化水穀也胃主受納脾主消磨綱目
脾部位
脾長一尺掩太倉太倉者胃之上口卽中脘穴也東垣
脾居中脘一寸二分上去心三寸六分下去腎三寸六分中間一寸二分名曰黃庭在天爲太陽在地爲太陰在人爲中黃祖氣道家以脾爲黃庭黃者中央之色庭者四方之中也脾居一身之中央故曰黃庭入門
脾與胃以膜相連耳內經
章門穴乃脾之募也直臍傍季肋端在背則脾兪在十一椎下是脾之部位也銅人
脾主時日
脾主長夏足太陰陽明主治其日戊己
中央生濕濕生土土生甘甘生脾
脾屬土主長夏及四季內經
脾屬物類
在天爲濕在地爲土在卦爲坤在體爲肉在藏爲脾在色爲黃在音爲宮在聲爲歌在變動爲噦在竅爲口在味爲甘在志爲思其液爲涎其榮爲脣其臭爲香其數爲五其穀爲稷其畜爲牛其蟲爲倮其果爲棗其菜爲葵內經其脈爲足太陰內經
脾臟大小
脾者主爲衛使之迎糧視脣舌好惡以知吉凶
黃色小理者脾小麤理者脾大揭脣者脾高脣下縱者脾下脣堅者脾堅脣大而不堅者脾脆脣上下好者脾端正脣偏擧者脾偏傾也
脾小則藏安難傷于邪脾大則苦湊䏚而痛不能疾行脾高則䏚引季脇而痛脾下則下加于大腸藏苦受邪脾堅則藏安難傷脾脆則善病消癉脾端正則和利難傷脾偏傾則善滿善脹也靈樞
脾傷證
有所擊仆若醉飽入房汗出當風則傷脾靈樞
飮食勞倦則傷脾難經
脾爲諌議大夫蓋飮食人之大慾心所欲食而脾不能化則不敢食故名爲諌議也入門
脾病證
邪在脾胃則病肌肉痛陽氣有餘陰氣不足則熱中善飢陽氣不足陰氣有餘則寒中腸鳴腹痛靈樞
外證面黃善噫善思善味內證當臍有動氣按之牢若痛其病腹脹滿食不消體重節痛怠惰嗜臥四肢不收有是者脾也無是者非也難經
大骨枯槁大肉陷下胸中氣滿喘息不便內痛引肩項身熱脫肉破䐃眞藏見十月之內死註曰此脾之藏也期後三百日內死
肝傳之脾病名曰脾風發癉腹中熱煩心出黃
脾熱者色黃而肉蠕動內經
脾病虛實
脾藏營營舍意脾氣虛則四肢不用五藏不安實則腹脹涇溲不利註曰涇大便也溲小便也靈樞
脾實則身重善肌肉痿足不收行善瘈脚下痛虛則腹滿腸鳴飱泄食不化
脾有餘則腹脹涇溲不利不足則四肢不用內經
脾病間甚
病在脾愈在秋秋不愈甚於春春不死持於夏起於長夏
脾病者愈在庚辛庚辛不愈加於甲乙甲乙不死持於丙丁起於戊己
脾病者日昳慧日出甚下晡靜內經
脾病治法
脾苦濕急食苦以燥之脾欲緩急食甘以緩之內經
脾苦濕是有餘宜白朮脾欲緩是不足宜甘草以甘補之人參以苦瀉之黃連
脾虛以甘草大棗之類補之脾實以枳實瀉之
脾虛宜用益黃散補脾湯脾實宜用瀉黃散調胃承氣湯方見傷寒東垣
脾病宜食鹹大豆豕肉栗藿皆鹹取其所勝之味也內經
脾病宜食粳米牛肉棗葵取本味也甲乙經
脾病禁溫食飽食濕地濡衣內經
益黃散
治脾藏虛冷腹痛泄利陳皮一兩靑皮訶子肉甘草灸各五錢丁香二錢右爲末每二錢或三錢水煎服或剉五錢作一貼亦可一名補脾散海藏
補脾湯
治脾藏虛冷嘔吐泄瀉飮食不消麥芽炒甘草灸各一兩半人參白茯苓草果乾薑炮各一兩厚朴陳皮白朮各七錢半右剉五錢水煎服三因方
瀉黃散
一名瀉脾散治脾熱口瘡口臭梔子一錢半藿香甘草各一錢石膏末八分防風六分右剉作一貼蜜酒拌微炒水煎服海藏
脾絶候
足太陰氣絶則脈不榮肌肉脣舌者肌肉之本也脈不榮則肌肉軟肌肉軟則舌痿人中滿人中滿則脣反脣反者肉先死甲日篤乙日死
太陰終者腹脹閉不得息善噫善嘔嘔則逆逆則面赤不逆則上下不通上下不通則面黑皮毛焦而終矣靈樞
脾絶十二日死一云五日何以知之口冷足腫腹熱臚脹泄利不覺出時無度脈經
環口黧黑柔汗發黃者此爲脾絶仲景
脾臟修養法
常以季夏之月朔旦幷四季之末十八日旭旦正坐中宮禁氣五息鳴天鼓十二通吸坤宮之黃氣入口十二嚥之閉氣五十息養性書
脾臟導引法
可大坐伸一脚屈一脚以兩手向後反掣各三五度亦可跪坐以兩手拒地回顧用力虎視各三五度能去脾藏積聚風邪喜食臞仙
單方
凡二十四種
雄黃
益脾
雄黃法土故色黃而入脾水飛用本草
蒼朮
健脾燥濕米泔浸一宿剉乾末服煎服皆佳本草
山精丸蒼朮泔浸爲末神麯糊和丸服
白朮
補脾服法同蒼朮
升麻
脾痺非此不除剉水煎服之
縮砂
溫脾胃末服煎服幷佳本草
藿香
助脾溫脾煎服末服皆佳本草
丁香
溫脾治脾冷氣不和煎服末服幷佳本草
通草
療脾疸常欲眠水煎服本草
厚朴
溫脾行脾氣水煎服之
橘皮
主脾不能消穀煎服末服幷佳本草
大棗
養脾安中煮湯飮之又煮棗取肉和脾胃丸藥尤佳湯液
乾柿
健脾氣和酥蜜煎食主脾虛薄食不消化本草
飴糖
健脾卽黑糖也可常食之本草
稷米
脾之穀也可常食本草
粟米
益脾作粥飯常食佳諸粱亦同本草
陳倉米
煖脾宜作湯飮之本草
糯米
味甘脾之穀脾病宜食作湯飮之本草
大麥芽
補脾消食煮服末服皆佳本草
神麯
健脾消食末服煮服皆佳本草
蜜
養脾氣和脾藥最佳和粥飮可常服之本草
牛肉
養脾氣牛肚尤佳煮爛宜常食之本草
鯽魚
補脾此魚食泥故有補脾養胃之功作羹作蒸作膾皆佳本草
鯔魚
補脾此魚亦食泥故與鯽魚同功本草
葵
能充脾氣作羹作葅食之佳本草
肺臟
肺形象
肺
肺之形似人肩二布葉數小葉中有二十四孔行列以分布諸藏淸濁之氣主藏魄內經註
肺重三斤三兩六葉兩耳共八葉難經
肺形似人肩又如磬懸於五藏之上而爲華蓋入門
肺部位
肺藏於右內經
肺系有二一系上通喉嚨其中與心系相通一系自心入於肺兩大葉之間曲折向後入門
中府二穴肺之募也在乳直上三肋間在背則肺兪在第三椎下是肺之部位也銅人
肺主時日
肺主秋手太陰陽明主治其日庚辛
西方生燥燥生金金生辛辛生肺
肺爲陽中之太陰通於秋氣內經
肺屬物類
肺在天爲燥在地爲金在卦爲兌在體爲皮毛在藏爲肺在色爲白在音爲商在聲爲哭在變動爲咳在竅爲鼻在味爲辛在志爲憂其脈爲手太陰其液爲涕其榮爲毛其臭爲腥其數爲九其穀爲稻其畜爲鷄一作馬其蟲爲介其果爲桃其菜爲韭內經其經爲手太陰內經
肺臟大小
五藏六府肺爲之蓋
白色小理者肺小麤理者肺大巨肩反膺陷喉者肺高合腋張脇者肺下好肩背厚者肺堅肩背薄者肺脆背膺厚者肺端正脇偏疎者肺偏傾也
肺小則少飮不病喘喝肺大則多飮善病胸痺喉痺逆氣肺高則上氣肩息咳肺下則氣賁迫肺善脇下痛肺堅則不病咳上氣肺脆則苦病消癉易傷肺端正則和利難傷肺偏傾則胸偏痛也靈樞
肺傷證
形寒飮冷則傷肺靈樞
肺傷者其人勞倦則咳唾血其脈細緊浮數皆吐血此爲躁擾嗔怒得之肺傷氣壅所致脈經
熱在上焦因咳爲肺痿其人咳口中反有濁唾涎沫寸口脈數此爲肺痿也若口中辟辟燥咳咳則胸中隱隱痛脈反滑數此爲肺癰也仲景
肺病證
邪在肺則病皮膚痛寒熱上氣喘汗出咳動肩背靈樞
風寒入舍於肺名曰肺痺發咳上氣
肺病者喘咳逆氣肩背痛汗出尻陰股膝髀腨胻足皆痛虛則少氣不能報息耳聾嗌乾
肺熱者色白而毛敗內經
外證面白善嚔悲愁不樂欲哭內證臍右有動氣按之牢若痛其病喘咳洒浙寒熱難經
大骨枯槁大肉陷下胸中氣滿喘息不便其氣動形期六月死眞藏脈見乃予之期日此肺之藏也一百八十日內死內經
肺病虛實
肺氣虛則鼻息不利少氣實則喘喝胸憑仰息靈樞
肺藏氣氣有餘則喘咳上氣氣不足則息利少氣
肺實則令人逆氣而背痛慍慍然虛則令人喘呼吸少氣而咳上氣見血下聞病音內經
肺病間甚
病在肺愈在冬冬不愈甚於夏夏不死持於長夏起於秋
肺病者愈在壬癸壬癸不愈加於丙丁丙丁不死持於戊己起於庚辛
肺病者下晡慧日中甚夜半靜內經
肺病治法
肺苦氣上逆急食苦以泄之註曰肺氣上逆是其氣有餘也肺欲收急食酸以收之用酸補之辛瀉之內經
肺苦氣上逆宜訶子皮一作黃芩肺欲收宜白芍藥以酸補宜五味子以辛瀉宜桑白皮東垣
肺病宜食黍鷄肉桃葱取本味也甲乙經
肺病宜食麥羊肉杏薤取苦能下氣內經
肺病禁寒飮食寒衣內經
肺虛宜補肺散獨參湯方見氣門肺實宜瀉白散人參瀉肺湯
補肺散
一名阿膠散治肺虛阿膠珠二錢鼠粘子糯米炒各一錢二分馬兜鈴炒七分甘草炒五分杏仁麩炒九箇右剉作一貼水煎服一作秫米錢乙
瀉白散
一名瀉肺散治肺實桑白皮地骨皮各二錢甘草一錢右剉作一貼水煎服或加知母貝母桔梗梔子麥門冬生地黃亦可入門
人參瀉肺湯
治肺實熱黃芩梔子枳殼薄荷連翹杏仁桑白皮大黃酒蒸桔梗甘草各七分右剉作一貼水煎服
肺絶候
手太陰氣絶則皮毛焦太陰者行氣溫于皮毛者也故氣不榮則皮毛焦皮毛焦則津液去皮節傷皮節傷則爪枯毛折毛折者則毛先死丙日篤丁日死
肺絶三日死何以知之口張一云口鼻虛張短氣但氣出而不返脈經
汗出髮潤喘不休者此爲肺絶仲景
肺臟修養法
常以七月八月九月朔望旭旦西面坐鳴天鼓七飮玉漿三然後瞑目正心思兌宮白氣入口七呑之閉氣七十息養性書
肺臟導引法
可正坐以兩手據地縮身曲脊向上五擧去肺家風邪積勞亦可反拳搥脊上左右各三五度此法去胸臆間風毒閉氣爲之良久閉目嚥液三叩齒爲止臞仙
單方
凡二十二種
雲母
補肺
雲母法金故色白而入肺水飛爲粉服之本草
人參
補肺中陽氣
卒上氣喘鳴肩息氣欲絶此將肺絶之候人參膏獨參湯或作末日五六服本草
天門冬
保定肺氣煮服或作末服酒浸服皆佳本草
麥門冬
治肺熱
麥門冬人參五味子爲生脈散治肺中伏火氣欲絶湯液
五味子
收肺氣作茶作丸常服本草
沙參
益肺氣能補肺中陰氣煮服作虀常服佳本草
片黃芩
治肺熱丸服煮服末服皆佳本草
紫菀
益肺淸肺煮服之佳本草
貝母
潤肺作末和砂糖作丸含化或煮服之幷佳本草
桔梗
理肺氣又治肺熱氣促末服煮服幷佳本草
馬兜鈴
補肺去熱治喘急煮服之本草
桑白皮
瀉肺去肺中水氣煮服之本草
葶藶子
治肺壅喘急取子炒五錢大棗五枚同煎服
橘皮
利肺氣治氣逆上或煮服或末服本草
枳殼
泄肺氣或煮或末服本草
胡桃
斂肺止喘常服之湯液
烏梅
收肺氣作茶飮之湯液
杏仁
治肺潤燥散結作粥服甚佳本草
桃
肺病宜食本草
黍米
肺病宜食作飯食本草
牛乳
潤肺養肺作酪粥常食之佳本草
鷄子白
潤肺淸熱生呑之本草
腎臟
腎形象
腎
腎藏有二形如紅豆相幷而曲附於膂筋外有脂裹裏白表黑主藏精內經
腎有兩枚重各九兩共一斤二兩左屬水而右屬火男以左腎爲主女以右腎爲主
腎形如紅豆相幷如環曲貼脊膂膜中裏白外紫兩腎二系相通下行其上則與心系通而爲一所謂坎北離南水火相感者也入門
腎臟有二
藏各有一腎獨有兩者何也然腎兩者非皆腎也其左爲腎其右爲命門命門者精神之所舍元氣之所係也男子以藏精女子以繫胞故知腎有一也難經
命門非正藏三焦非正府也入門
腎部位
腎與臍相對與腰相應
腰者腎之外候
腎爲列女在後宮有兩枚類聚
京門二穴腎之募也在腰中挾脊季肋下一寸八分在背則腎兪在脊十四椎下兩傍命門穴在脊十四椎下與臍相對乃腎之部位也銅人
命門之系卽心包絡其經手厥陰其府三焦其部分在心下橫膈膜之上竪斜膈膜之下與橫膜相粘其處黃脂漫包者心也其漫脂之外有細筋膜如絲與心肺相連者此包絡也入門
腎主時日
腎主冬足少陰太陽主治其日壬癸
北方生寒寒生水水生鹹鹹生腎
腎爲陰中之少陰通於冬氣內經
腎主受水穀之精而至靜惟子時濁氣一動而已入門
腎屬物類
腎在天爲寒在地爲水在卦爲坎在體爲骨在藏爲腎在色爲黑在音爲羽在聲爲呻在變動爲慄在竅爲耳在味爲鹹在志爲恐其脈爲足少陰其液爲唾其榮爲髮其臭爲腐其數爲六其穀爲豆其畜爲彘其蟲爲鱗其果爲栗其菜爲藿內經其經足少陰內經
腎臟大小
腎者主爲外使之遠聽視耳好惡以知其性
黑色小理者腎小麤理者腎大耳高者腎高耳後陷者腎下耳堅者腎堅耳薄不堅者腎脆耳好前居牙車者腎端正耳偏高者腎偏傾也
腎小則藏安難傷腎大則善病腰痛易傷於邪腎高則苦背膂痛不可以俛仰腎下則腰尻痛或爲狐疝腎堅則不病腰背痛腎脆則善病消癉腎端正則和利難傷腎偏傾則苦腰尻痛也靈樞
腎傷證
有所用力擧重若入房過度汗出浴水則傷腎靈樞
久坐濕地强力入水則傷腎難經
腎病證
邪在腎則病骨痛陰痺陰痺者按之而不得腹脹腰痛大便難肩背頸項痛時眩靈樞
脾傳之腎病名曰疝瘕少腹寃熱而痛出白一名曰蠱註曰出白謂溲出白液也
腎熱者色黑而齒枯
大骨枯槁大肉陷下肩髓內消動作益衰眞藏來見期一歲死見其眞藏乃予之期日註曰此腎之藏也期後三百六十五日內死內經
外證面黑善恐數欠內證臍下有動氣按之牢若痛其病逆氣小腹急痛泄如下重足脛寒而逆難經
腎病虛實
腎氣虛則厥實則脹
腎實則腹大脛腫喘咳身重寢汗出憎風虛則胸中痛大腹小腹痛淸厥意不樂靈樞
腎虛則心懸如飢善恐入門
腎病間甚
病在腎愈在春春不愈甚於長夏長夏不死持於秋起於冬
腎病者愈在甲乙甲乙不愈甚於戊己戊己不死持於庚辛起於壬癸
腎病者夜半慧四季甚下晡靜內經
腎病治法
腎苦燥急食辛以潤之開腠理致津液通氣也腎欲堅急食苦以堅之用苦補之鹹瀉之內經
腎苦燥宜知母黃柏腎欲堅宜知母補以黃柏瀉以澤瀉又曰腎虛宜熟地黃東垣
腎病宜食辛黃黍鷄肉桃葱取其辛潤也內經
腎病宜食大豆豕肉栗藿取本味也甲乙經
腎病禁犯焠㶼熱食溫灸衣內經
腎本無實不可瀉錢氏只有補腎地黃元無瀉腎之藥綱目
左腎屬水水不足則陰虛宜補腎丸六味地黃丸滋陰降火湯右腎屬火火不足則陽虛宜八味丸加減八味丸溫腎散
補腎丸
治腎水不足陰虛龜板酒灸四兩知母黃柏幷酒浸炒各三兩乾薑一兩右爲末粥丸梧子大空心鹽湯下五七十丸東垣
六味地黃丸
治同上熟地黃八兩山藥山茱萸各四兩澤瀉牧丹皮白茯苓各三兩右爲末蜜丸梧子大溫酒鹽湯空心呑下五七十丸正傳
血虛陰衰熟地黃爲君精滑山茱萸爲君小便或多或少或赤或白茯苓爲君小便淋澁澤瀉爲君心氣不足牧丹皮爲君皮膚乾澁山藥爲君綱目
滋陰降火湯
治腎水不足陰虛火動白芍藥一錢三分當歸一錢二分熟地黃天門冬麥門冬白朮各一錢生地黃八分陳皮七分知母黃柏幷蜜水炒甘草灸各五分右剉作一貼薑三片棗二枚水煎服回春
八味丸
治命門火不足陽虛熟地黃八兩山藥山茱萸各四兩牧丹皮白茯苓澤瀉各三兩肉桂附子炮各一兩右爲末蜜丸梧子大空心溫酒或鹽湯下五七十丸若加五味子名曰腎氣丸仲景
又治老年水火俱虧腎氣虛乏下元冷憊腰痛脚軟夜多漩尿面黑口乾耳焦枯入門
加減八味丸
專補腎水兼補命門火熟地黃二兩山藥微炒山茱萸各一兩澤瀉酒蒸牧丹皮白茯苓各八錢五味子略炒一兩半肉桂五錢右爲末蜜丸梧子大五更初未言語時鹽湯或溫酒下五七十丸又晩間空腹再服得效
或以此材細剉煎服名曰加減八味湯
溫腎散
治腎與命門虛寒腰脊重痛熟地黃一錢半牛膝肉蓯蓉五味子巴戟麥門冬甘草灸各八分茯神乾薑杜冲炒各五分右剉作一貼水煎服或爲末溫酒調二錢服
兩臟同一腑
小便淸利脈沈遲是冷氣歸腎小便赤澁脈沈數是熱氣歸命門是腎與命門脈同者謂其所受之病同歸於膀胱一府也入門
腎絶候
少陰終者面黑齒長而垢腹脹閉塞上下不通而終矣內經
足少陰氣絶則骨枯少陰者冬脈也伏行而濡骨髓者也故骨不濡則肉不能着也骨肉不相親則肉軟却肉軟却故齒長而垢髮無澤髮無澤者骨先死戊日篤己日死靈樞
溲便遺失狂言目反直視者此爲腎絶也脈浮而洪身汗如油喘不休水漿不下形體不仁乍靜乍亂者此爲命門絶也仲景
腎絶四日死何以知之齒爲暴枯面爲正黑目中黃色腰中欲折自汗如流水一云人中平十日死脈經
腎臟修養法
常以十月十一月十二月朔望旭旦北面平坐鳴金梁七飮玉漿三吸玄宮黑色氣入口五呑之閉氣六十息養性書
腎臟導引法
可正坐以兩手上從耳左右引脇三五度亦可以手着胸拋射左右同緩身三五度亦可以足前後踰左右各十數度能去腰腎膀胱間風邪積聚臞仙
擦腎兪穴法臨臥時坐於床垂足解衣閉氣舌拄上顎目示頂仍提縮穀道以手摩擦兩腎兪穴各一百二十次以多爲妙畢叩齒臥專治腎元虛冷小便滑數養老書
單方
凡二十三種
磁石
養益腎氣腎虛耳聾目昏皆用之
磁石法水故色黑而入腎爲末水飛入藥用本草
陽起石
補腎氣治腎氣虛冷爲末水飛入藥用本草
鹽
接藥入腎和鹽炒入鹽服之皆此意也本草
兎絲子
補腎中陽氣治腎冷酒浸爲末和酒服或入藥用本草
肉蓯蓉
命門相火不足以此補之酒浸蒸入藥湯液
五味子
煖水藏補腎述類象形者也或丸服或煮服本草
熟地黃
假火力蒸九數故能補腎精八味丸以此爲君天一所生之源也湯液
知母
補腎陰不足治腎熱鹽水炒或丸服或煮服本草
柏子仁
潤澤腎藏治腎冷或丸服或入藥服本草
杜冲
治腎冷又治腎勞腰脚冷痛或煮服或丸服炒用本草
沈香
補命門火不足爲末入藥或水磨取汁服之本草
山茱萸
補腎添精煖水藏澁精氣或丸服或煮服本草
牡礪
補腎煆爲粉入丸藥用其肉亦可煮食本草
桑螵蛸
主腎衰漏精酒洗略蒸入丸藥本草
覆盆子
益腎藏又煖腎酒浸焙入丸藥用或末服之本草
破故紙
溫補腎藏能引氣歸腎炒爲末入藥或末服本草
鹿茸
補腎虛治腰腎虛冷酥灸爲末入丸藥或作末服本草
鹿角膠
主腎藏氣衰虛損炒爲珠作末服本草
膃肭臍
益腎主腎精衰損多色成勞瘁能煖腎酒浸灸令香爲末服或入丸藥用之本草
狗陰莖
補腎主陰痿不起令强熱大灸爲末服或入丸藥本草
牛腎
補腎可常食之本草
栗
補腎腎病宜食宜煨常食之本草
黑豆
入鹽煮能補腎宜常食之食療
膽腑
膽形象
其色玄其形如懸瓠附肝之短葉間重二兩一作三兩三銖盛精汁三合無出入竅入門
肝之餘氣溢入於膽聚而成精由是內藏精而不泄外視物而得明爲淸淨之府能通於眼目脈訣
膽部位
膽主腋兩腋缺盆皆膽之路入門
日月二穴膽之募在乳下三肋端期門下五分在背則膽兪在脊第十椎下兩傍此膽之部位也銅人
膽主決斷
膽生於金金主武故爲中正之官決斷出焉人稟剛正果斷直而無疑無私者膽之氣正也入門
膽外候
目下裹大其膽乃橫
肝應爪爪厚色黃者膽厚爪薄色紅者膽薄爪堅色靑者膽急爪濡色赤者膽緩爪直色白無約者膽直爪惡色黑多紋者膽結也靈樞
膽傷證
膽者敢也驚怕則膽傷矣
面靑脫色膽受怖也子和
膽病證
膽病者善太息口苦嘔有苦汁心中澹澹恐如人將捕之嗌中吤吤然數唾靈樞
痛悶左邊五肋之中血瘀生癭馬刀又膽候咽門故熱壅則生瘡腫痛入門
膽病多寒熱入門
膽病虛實
膽虛則恐畏不能獨臥膽實則怒
膽實則怒而勇敢膽虛則善恐而不敢也
膽虛則不眠膽實則多睡入門
膽病治法
膽虛宜仁熟散膽實宜半夏湯
小柴胡湯治寒熱往來乃少陽經主藥也方見寒門水煎澄淸溫服則能入膽入門
仁熟散
治膽虛恐畏不能獨臥柏子仁熟地黃各一錢人參枳殼五味子桂心山茱萸甘菊茯神枸杞子各七分半右剉作一貼水煎服或爲末溫酒調二錢服之入門
半夏湯
治膽實熱煩悶生地黃酸棗仁炒各五錢半夏生薑各三錢遠志赤茯苓各二錢黃芩一錢黍米一合右剉每一兩長流水煎澄淸服入門
膽絶候
膽爲足少陽其終者耳聾百節皆縱目睘音輕直視如警貌絶系絶系者一日半死矣其死也色先靑白乃死矣靈樞
膽絶七日死何以知之眉爲之傾脈經
膽腑導引法
可平坐合兩脚掌仰頭以兩手挽脚腕起搖動爲之三五度亦可大坐以兩手拓地擧身努腰脊三五度能去膽家風毒邪氣臞仙
單方
凡五種
柴胡
治膽病寒熱足少陽經主藥也又曰膽痺非此不能除剉水煎澄淸飮湯液
乾地黃
助心膽氣或煎服或丸服之本草
黃連
益膽或煎服或丸服或末服本草
細辛
添膽氣水煎服之本草
白百合
定膽水煎服之本草
胃腑
胃形象
胃長一尺六寸胃紆曲屈伸之長二尺六寸大一尺五寸徑五寸受水穀三斗五升其中之穀常留二斗水一斗五升靈樞
胃重二斤十四兩難經
胃爲之市註曰水穀所歸五味皆入如市雜故爲市也內經
胃號太倉俗呼爲肚受水穀三斗五升平人日再圊一行二升半一日五升七日則三斗五升而水穀盡矣故平人不飮食七日而死者胃中水穀津液俱盡也入門
胃部位
咽門至胃長一尺六寸胃居心蔽骨與臍之中上下各四寸難經
中脘一穴胃之募也在心蔽骨與臍之中上下各四寸在背則胃兪在脊第十二椎下兩傍胃之部位也銅人
胃爲水穀之海
人之所受氣者穀也穀之所注者胃也胃者水穀氣血之海也海之所行雲氣者天下也胃之所出氣血者經隧也經隧者五藏六府之大絡也
胃者五藏六府之海也水穀皆入於胃藏府皆稟氣於胃五味各走其所喜酸先走肝苦先走心甘先走脾辛先走肺鹹先走腎穀氣津液已行榮衛大通乃化糟粕以次傳下靈樞
胃爲水穀之海脾爲消化之器水入於經其血乃成穀入於胃脈道乃行血不可不養衛不可不溫血溫衛和得盡天年入門
飮食入胃則胃實而腸虛食下則腸實而胃虛胃滿則腸虛腸滿則胃虛更虛更實故氣得上下而無病矣靈樞
胃腑大小
𩩲骬以下至天樞長八寸過則胃大不及則胃小靈樞
胃外候
胃爲之海廣骸大頸張胸五穀乃容
脾應肉肉䐃堅大者胃厚肉䐃麽者胃薄肉䐃小而麽者胃不堅肉䐃不稱身者胃下胃下者下脘約不利也肉䐃不堅者胃緩肉䐃無小裸累者胃急肉䐃多少裸累者胃結胃結者上脘約不利也靈樞
䐃謂肘膝後肉如塊者
胃傷證
飮食自倍腸胃乃傷內經
胃傷之證不思飮食胸腹脹痛嘔噦惡心噫氣呑酸面黃肌瘦怠惰嗜臥常多自利東垣
胃病證
胃病者腹䐜脹胃脘當心而痛上支兩脇膈噎不通飮食不下
飮食不下膈塞不通邪在胃脘也
胃中寒則手魚際之絡脈多靑胃中熱則手魚際之絡脈多赤
面熱者足陽明病兩跗之上脈竪堅者足陽明病此胃脈也靈樞
胃病虛實
胃脈實則脹虛則泄內經
胃中元氣盛則能食而不傷過時而不飢脾胃俱旺則能食而肥脾胃俱虛則不能食而瘦或少食而肥雖肥而四肢不擧東垣
胃病治法
人無根本水食爲命蓋脾胃屬土主納水穀人之根本也
五味淡薄令人神爽氣淸回春
胃病治法調其飮食適其寒溫澄心息慮從容以待眞氣之復常也東垣
胃實宜平胃散胃虛宜異功散補中益氣湯方見內傷不進飮食宜養胃進食湯
平胃散
治脾胃不和不思飮食心腹脹痛嘔噦惡心噫氣呑酸面黃肌瘦怠惰嗜臥常多自利或發霍亂及五噎八痞膈氣反胃等證蒼朮二錢陳皮一錢四分厚朴一錢甘草六分右剉作一貼薑三片棗二枚水煎服或爲末取二錢薑棗湯點服入門
平胃散決烈耗散之劑實非補胃之藥能瀉土氣之敦阜使之平耳用之而胃氣和平則便止不可常用也
異功散
治脾胃虛弱不思飮食腹痛自利人參白朮白茯苓陳皮甘草各一錢右剉作一貼薑三片棗二枚同煎服東垣
養胃進食湯
治脾胃虛弱飮食不進面黃肌瘦胸膈痞悶食不消化或噫氣呑酸蒼朮一錢人參白朮各一錢陳皮厚朴白茯苓甘草灸各七分神麯炒麥芽炒各五分右剉作一貼薑三片棗二枚同煎服或爲末蜜和作丸梧子大每二錢米飮下必用
胃絶候
胃爲足陽明其終者口目動作善驚妄言色黃其上下經盛不仁則終矣內經
胃絶五日死何以知之脊痛腰中重不可反覆脈經
單方
凡二十七種
石膏
除胃熱專瀉胃中之火硏水煎一兩服或水飛二錢和水服本草
葛根
開胃下食解酒毒水煎服或水飛澄取粉和水服本草
人參
補胃氣能開胃消食煎服末服皆佳本草
白豆蔲
主胃冷能消磨水穀硏水煎服或末服皆佳本草
蒼朮
强胃去胃中濕或煎或丸或末服皆佳本草
白朮
補胃服如上法
大豆
除胃中熱痺
大豆黃卷理胃氣或煮或末和水服二錢本草
丁香
治胃寒能溫胃或煮或末服本草
縮砂
溫胃消化水穀煎服末服皆佳本草
乾薑
開胃溫胃煎服末服丸服幷佳本草
生薑
開胃煎湯服之本草
大麥
平胃氣開胃作飯作粥皆可常食
大麥芽開胃消食本草
粳米
補胃氣作白粥可常服本草
稷米
利胃作飯作粥幷佳本草
靑梁米
主胃痺作飮飮之佳本草
牛肚
補胃煮爛食之
酪粥除胃中熱可常服之本草
羊肉
開胃煮爛食之作羹亦可
羊肚補胃本草
黃狗肉
補胃厚腸胃煮爛食或作脯灸食本草
黃雌鷄
補胃煮爛作羹食本草
鯽魚
平胃氣補胃作蒸作羹作膾食幷佳本草
鯔魚
開胃作羹作膾幷佳本草
石首魚
開胃可常食本草
芋
開胃又寬腸胃作羹常食佳本草
橘皮
開胃作茶飮之或作末薑湯點服本草
大棗
平胃氣厚腸胃可常食本草
乾柿
開胃厚腸胃可常食之本草
韭
除胃中熱可常食本草
小腸腑
小腸形象
小腸長三丈二尺廣二寸半徑八分分之少半重二斤十四兩當臍左迴疊積十六曲盛穀二斗四升水六升三合合之太半靈樞
小腸部位
小腸後附脊當臍左環迴周葉積而下靈樞
胃之下口卽小腸上口名曰幽門臍上一寸水分穴卽小腸下口也入門
關元一穴在臍下三寸小腸之募也在背則小腸兪在脊十八椎下兩傍此小腸部位也銅人
小腸傳受
凡胃中腐熟水穀其滓穢自胃之下口傳入於小腸上口自小腸下口泌別淸濁水液入膀胱上口滓穢入大腸上口難經曰小腸大腸會謂之闌門言由關闌分隔也入門
小腸外候
脣厚人中長以候小腸
心應脈皮厚者脈厚脈厚者小腸厚皮薄者脈薄脈薄者小腸薄皮緩者脈緩脈緩者小腸大而長皮薄而脈衝小者小腸小而短諸陽經脈皆多紆屈者小腸結也靈樞
小腸病證
中氣不足腸爲之苦鳴
小腸病者小腹痛腰脊控睾而痛睾陰丸也時窘之候當耳前熱
小腸控睾引腰脊上衝心邪在小腸也靈樞
小腸爲泄內經
小腸有氣則小腹痛小腸有血則小便澁小腸有熱則莖中痛入門
小腸病治法
小腸者心之府也有病宜通利用導赤散赤茯苓湯
導赤散
治小腸熱小便不利生地黃木通甘草各一錢右剉入靑竹葉七片同煎服錢乙
赤茯苓湯
治小腸熱面赤多汗小便不利木通赤茯苓檳榔生地黃黃芩赤芍藥麥門冬甘草各一錢右剉作一貼入生薑五片同煎服必用方
小腸絶候
小腸絶六日死何以知之髮直如乾麻不得屈伸自汗不止脈經
單方
凡九種
澤瀉
通小腸利小便水煎服之本草
木通
通小腸下水水煎服之本草
瞿麥
通心經利小腸爲最要水煎服之本草
連翹
通小腸水煎服之本草
茯神
治小腸不利水煎服或末服本草
黑豆
煮汁飮除腸中淋露又治腸痛熬浸酒飮之本草
梔子
療小腸熱水煎服之本草
冬瓜汁
利小腸可飮之本草
煮葵汁
滑小腸作羹作茹食之本草
大腸腑
大腸形象
大腸一名迴腸又名廣腸長二丈一尺一作二尺廣八寸徑二寸寸之太半重二斤十二兩右迴疊積十六曲盛穀二斗水七升半難經
腸胃自所入至所出長六丈四寸四分迴曲環反三十二曲也凡腸胃合受水穀八斗七升六合八分合之一難經
大腸部位
大腸後附脊以受小腸滓穢當臍右迴疊積上下辟大大腸下口連於肛門入門
天樞二穴大腸之募也在臍傍各三寸在背則大腸兪在脊第十六椎下兩傍此大腸部位也銅人
大小腸連系
大小腸之系自膈下與脊膂連心腎膀胱相系脂膜筋絡散布包裹然各分紋理羅絡大小腸與膀胱其細脈之中乃氣血津液流走之道也入門
大腸外候
鼻隧以長以候大腸
肺主皮皮厚者大腸厚皮薄者大腸薄皮緩腹裹大者大腸大而長皮急者大腸急而短皮滑者大腸直皮肉不相離者大腸結
天樞以下至橫骨長六寸半過則迴腸廣大不滿則狹短靈樞
大腸病證
大腸病者腸中切痛而鳴濯濯冬日重感于寒卽泄當臍而痛不能久立
腹痛腸鳴氣上衝胸喘不能久立邪在大腸也
腸中寒則腸鳴飱泄腸中熱則出黃如糜靈樞
大腸小腸爲泄
腸痺者數飮而出不得中氣喘爭時發飱泄內經
大腸有寒者多鶩溏有熱者便腸垢仲景
腸虛則鳴又寒氣相搏則爲腸鳴入門
大腸病治法
黃帝問曰胃惡熱而喜淸冷大腸惡淸冷而喜熱兩者不和何以調之岐伯對曰調此者飮食衣服亦欲適寒溫寒無悽滄暑無出汗飮食熱無灼灼寒無滄滄寒溫中適故氣將持乃不致邪僻也靈樞
大腸熱宜瀉白湯大腸寒宜實腸散
瀉白湯
治大腸實熱臍腹痛腹脹不通生地黃二錢赤茯苓芒硝各一錢陳皮竹茹黃芩梔子黃柏各五分右剉作一貼薑三片棗二枚水煎服入門
實腸散
治大腸虛寒腹痛泄瀉厚朴肉豆蔲煨訶子皮縮砂硏陳皮蒼朮赤茯苓各一錢木香甘草灸各五分右剉作一貼薑三片棗二枚水煎服直指
大腸絶候
大腸絶不治何以知之泄利無度利絶則死脈經
單方
凡二十四種
訶子皮
澁腸止泄或煎或末服本草
黃狗頭骨
止泄痢能固大腸滑脫灸黃爲末米飮調服或作丸服本草
五倍子
治腸虛泄利能澁腸固脫爲末和水服或丸服本草
石榴殼
澁腸止泄或煎服或末服之本草
陳倉米
澁腸胃又調胃作飯作粥作飮服本草
粟米糗
實大腸和水服之本草
烏梅
澁腸作茶飮之本草
橡實
厚腸胃澁腸爲末和米飮服之或丸服皆佳本草
牡蠣粉
澁大小腸取末和米飮服或丸服本草
郁李仁
治腸中結氣爲末和水服本草
大黃
利大小腸煎服丸服皆佳本草
續隨子
利大小腸爲末和水服或丸服之本草
桑白皮
利大小腸水煎飮之本草
梔子
療大小腸大熱水煎服或爲末點服之本草
桃花
利大小腸花落時拾取和麪作燒餠食之良子和
脂麻油
卽香油也通大小腸單服之或和水荏粥服之本草
麻仁
治大腸風熱大便結澁水硏取汁作粥服本草
水芹
利大小腸取莖葉擣絞汁飮之或作葅茹常食之本草
絲蓴
補大小腸虛氣作羹作虀食之佳本草
葱白
通大小腸取汁飮煮汁飮之幷佳本草
冬瓜
利大小腸作羹作虀常食之本草
菘菜
通利腸胃作羹作虀葅常食本草
牛乳
利大腸作粥常服或生飮之亦佳本草
童尿
利大腸和薑汁或和甘草末少許飮之本草
膀胱腑
膀胱形象
膀胱以虛受水爲津液之府有上口而無下口得氣海之氣施化則溲便注瀉氣海之氣不足則秘澁不通
上口廣二寸半中廣九寸盛尿九升九合重九兩二銖難經
膀胱部位
膀胱在小腹之內靈樞
中極二穴膀胱之募在臍下四寸在背則膀胱兪在脊第十九椎下兩傍此膀胱部位也銅人
膀胱傳受
水液自小腸泌別汁滲入膀胱之中胞氣化之而爲尿以泄出也內經
膀胱雖爲津液之府至於受盛津液則又有胞而居膀胱之中類纂曰膀胱者胞之室也東垣
膀胱外候
鼻孔在外膀胱漏泄靈樞
腎應骨密理厚皮者三焦膀胱厚麤理薄皮者三焦膀胱薄疎腠理者三焦膀胱緩皮急而無毫毛者三焦膀胱急毫毛美而麤者三焦膀胱直稀毫毛者三焦膀胱結也靈樞
膀胱病證
膀胱病者小腹偏腫而痛以手按之卽欲小便而不得肩上熱若脈陷及足小指外廉脛踝後皆熱靈樞
膀胱不利爲癃不約爲遺尿內經
膀胱病者熱結下焦小腹苦滿胞轉小便不利令人發狂冷則濕痰上溢而爲多唾小便淋瀝或遺尿入門
膀胱病治法
膀胱虛則小便不禁宜旣濟丸加減八味湯倍山茱萸加烏藥益智仁破故紙方見腎藏實則小便不通宜益元散方見暑門葵子湯
五苓散膀胱主藥也方見寒門
旣濟丸
治膀胱虛小便不禁兎絲子酒製益智仁炒白茯苓韭子炒肉蓯蓉酒洗當歸熟地黃各五錢黃柏知母幷鹽炒牡蠣煆山茱萸酒蒸去核各三錢五味子一錢右爲末酒麪糊和丸梧子大空心鹽湯下百丸醫鑑
葵子湯
治膀胱實熱小便不通葵子赤茯苓猪苓枳實瞿麥滑石木通黃芩車前子甘草各一錢右剉作一貼薑五片同煎服濟生
膀胱絶候
遺尿狂言目反直視此爲膀胱絶也
膀胱之脈爲足太陽其終也載眼反折瘈瘲其色白絶汗乃出絶汗出則死矣內經
單方
凡十七種
澤瀉
利膀胱熱宣通水道水煎服本草
茴香
溫膀胱去冷氣或炒爲末點服或煎服本草
防己
去膀胱熱剉水煎服之本草
石韋
治膀胱熱滿水煎服之本草
地膚子
主膀胱熱利小便或水煎服或爲末服本草
瞿麥
逐膀胱邪逆通小便水煎服之本草
柏子仁
去膀胱冷膿宿水或末服或丸服皆佳本草
威靈仙
去膀胱宿膿惡水或末服或煎服本草
郁李仁
治膀胱急痛爲末服或丸服本草
靑橘皮
除膀胱留熱停水或煎服或末服本草
黃柏
瀉膀胱之熱利下竅或煎服或丸服之本草
烏藥
主膀胱腎間冷痛或煎服或爲末點服本草
椒目
主膀胱急或末服或爲丸服本草
猪腎
通利膀胱又補膀胱水煮幷汁服猪胞尤佳本草
吳茱萸
能煖膀胱水煎服之本草
昆布
療膀胱急妨下水氣切四兩入葱白三莖煮爛下薑椒鹽末調和服之本草
魚膾
除膀胱水以薑醋蒜虀食之本草
三焦腑
三焦形象
上焦如霧中焦如漚下焦如瀆靈樞
上焦主出陽氣溫於皮膚分肉之間若霧露之漑焉故曰上焦如霧
中焦主變化水穀之味其精微上注於肺化而爲血行於經隧以榮五藏周身故曰中焦如漚
下焦主通利溲便以時傳下出而不納開通秘塞故曰下焦如瀆入門
三焦指腔子而言包含乎腸胃之總司也胸中肓膜之上曰上焦盲膜之下臍之上曰中焦臍之下曰下焦總名曰三焦正傳
三焦部位
上焦者在心下下膈在胃上口主內而不出其治在膻中玉堂穴名下一寸六分直兩乳間陷者是
中焦者在胃中脘穴名不上不下主腐熟水穀其治在臍傍
下焦者在臍下當膀胱上口主分別淸濁主出而不納以傳導也其治在臍下一寸難經
頭至心爲上焦心至臍爲中焦臍至足爲下焦海藏
三焦之府在氣衝穴名氣衝乃陰陽道路足陽明之所發主腐熟水穀之氣三焦發用貫通十二經絡往來上下營運氣血是知氣衝爲三焦行氣之府也入門
上中下三焦通爲一氣衛於身也三焦非正府也無形而有用東垣
三焦傳受
上焦出於胃上口幷咽以上貫膈而布胸中走腋循太陰之分而行還至陽明上至舌下足陽明常與榮俱行於陽二十五度行於陰亦二十五度爲一周而復大會於手太陰命曰衛氣也
中焦亦幷胃中出上焦之後此所受氣者泌糟粕蒸津液化其精微上注於肺脈乃化而爲血以奉生身莫貴於此故獨得行於經隧命曰榮氣
下焦者別迴腸注於膀胱而滲入焉故水穀者常幷居於胃中成糟粕而俱下於大腸而成下焦滲而俱下濟泌別汁循下焦而滲入膀胱焉靈樞
上焦如霧者氣下焦如瀆者血也中焦者氣血之分也東垣
心肺若無上焦何以宗主榮衛脾胃若無中焦何以腐熟水穀肝腎若無下焦何以疎決津液無形而有用主持諸氣三焦者水穀之道路氣之所終始也入門
三焦外候
鼻柱中央起三焦乃約靈樞
三焦外候詳見膀胱府
三焦病證
三焦病者腹氣滿小腹尤堅不得小便窘急溢則水留卽爲脹
小腹痛腫不得小便邪在三焦約也靈樞
上焦如霧霧不散則爲喘滿此出而不納也中焦如漚漚不利則爲留飮留飮不散久爲中滿此上不能納下不能出也下焦如瀆瀆不利則爲腫滿此上納而下不出也海藏
下焦溢爲水內經
三焦爲丙火之府故其發也爲無根之相火入門
三焦病治法
內經曰三焦者決瀆之官水道出焉蓋三焦爲上中下水穀之道路其病宜通利大小便
宜用枳殼丸木香檳榔丸三和散方見氣門
枳殼丸
治三焦約大小便不通枳殼二兩陳皮一兩檳榔五錢木香二錢半黑牽牛子四兩一半生用一半炒熟擣取頭末一兩半餘不用右爲末蜜丸梧子大薑湯下三五十丸河間
木香檳榔丸
疎導三焦快氣潤腸半夏麯皂角酥灸去皮弦子郁李仁去殼別末各二兩木香檳榔枳殼杏仁靑皮各一兩右爲末別以皂角四兩浸漿水搓揉熬膏去滓入蜜少許和丸梧子大空心薑湯下五七十丸局方
單方
凡十三種
黃芪
補三焦實衛氣是上中下內外三焦之藥也水煎服之湯液
燕覆子
除三焦客熱取熟者食之本草
牛髓
平三焦以酒和服本草
益智仁
安三焦末服丸服幷佳本草
脂麻油
下三焦熱毒氣單取飮之本草
甜瓜
通三焦間壅塞氣熟者食之本草
人參
補上焦元氣煎服末服丸服幷佳湯液
黃狗肉
實下焦煮爛和五味食之本草
鶉肉
同酥煎食偏令人下焦肥本草
靑橘
治下焦冷氣煎服末服幷佳本草
藕
蓮根也蒸食實下焦本草
猪腸
補下焦虛竭煮爛食或作羹食之本草
絲蓴
安下焦作羹食之本草
胞
胞形象
胞者一名赤宮一名丹田一名命門男子藏精施化婦人繫胞有孕俱爲生化之原非五行也非水亦非火此天地之異名也象坤土之生萬物也東垣
內經曰胞者藏於陰而象於地名曰奇恒之府註曰奇異於恒常之六府也
此胞非膀胱中盛尿之胞也
胞部位
婦人胎之所居名曰子宮亦曰胞門東垣
胞一名丹田一名關元穴名在臍下三寸方圓四寸着脊梁兩腎間中央赤是也左靑右白上黃下黑三寸法三光四寸法四時五色法五行兩腎間名大海而貯其血氣亦名大中極言取人身之上下四向最爲中也資生
胞一名子宮胞有寒則無子仲景
胞爲血室
衝脈任脈皆起於胞中上循腹裏爲經絡之海靈樞
內經曰女子二七天癸至任脈通大衝脈盛月事以時下故有子註曰癸爲壬癸北方水干名也任脈衝脈皆奇經脈也衝任流通經血漸盈應時而下天眞之氣降與之從事故云天癸也然衝爲血海任主胞胎二者相資故能有子所以謂之月事者平和之氣常以三旬而一見也故愆期者謂之有病良方
血室者血之所居也榮衛停止之所經脈流會之處衝脈是矣
衝脈爲血海諸經朝會男子則運而行之女子則停而止之男旣運行故無積而不滿女旣停止故有積而能滿滿者以時而溢謂之信卽月水也以象月盈則虧也綱目
脈法
脈微血氣俱虛年少者亡血也乳子下利爲可否者此爲居經三月一來
少陰脈微而遲微則無精遲則陰中寒澁則血不來此爲居經三月一來脈經
婦人漏下赤白日下血數升脈急疾者死遲者生
婦人漏下赤白不止脈小虛滑者生大緊實數者死脈經
寸關調如故而尺脈絶不至者月水不利
尺脈來而斷絶者月水不利
肝脈沈主月水不利
尺脈滑血氣實也婦人經脈不利
脈來至狀如琴絃若小腹痛主月水不利孔竅生瘡脈經
帶下之脈宜遲滑忌浮虛醫鑑
經行有異
婦人年二七天癸至七七天癸竭行早性機巧行遲性魯鈍通行則陰陽和合始能生子行年十四歲當時二十歲不行命如風燭有病發則死間有不死百中無一亦令一生多病未嘗一日安裕然有四季行亦可又有一年一次者亦不甚佳或一生不循正道而行者晩年有僻疾則難治得效
月候形色
經水者陰血也陰必從陽故稟火色也血爲氣之配氣熱則熱氣寒則寒氣升則升氣降則降氣凝則凝氣滯則滯氣淸則淸氣濁則濁往往見有成塊者氣之凝也將行而痛者氣之滯也行後作痛者氣血俱虛也色淡者亦虛也而有水渾之也錯經妄行者氣之亂也紫者氣之熱也黑者熱之甚也今人但見其紫者黑者作痛者成塊者率指爲風冷而行溫熱之劑禍不旋踵矣
心主血故以色紅爲正月候雖不對期而色正者易調入門
和血治法
經色紫者風也四物湯方見血門加防風白芷荊芥
黑者熱甚也成塊色紫黑者血熱也四物湯加黃芩黃連香附子
淡白者虛也芎歸湯方見婦人加人參黃芪白芍藥香附子
淡者有水渾之也二陳湯方見痰飮加川芎當歸一云色淡者氣血俱虛宜八物湯方見虛勞
如煙塵水者如屋漏水者如豆汁者或帶黃者濕痰也二陳湯加秦芃防風蒼朮一云如黑豆汁者四物湯加芩連
成塊色不變者氣滯也四物湯加香附子玄胡索枳殼陳皮
通用百子附歸丸方見婦人琥珀調經丸
琥珀調經丸
治胞冷無子能令經正香附米一斤分作二包用童尿米醋各浸九日和淨熟艾四兩拌勻再加醋五椀入砂鍋內同煮乾爲度入川芎當歸白芍藥熟地黃生乾地黃沒藥各二兩琥珀一兩右爲末醋糊和丸梧子大每百丸空心艾醋湯下入門
月候不調
婦人經水少不如前者何也師曰曾經下利若汗出小便利亡其津液故令經水反少也設經下多於前者有所苦困當言恐大便難身復無汗也脈經
月候不調之由或前或後或多或少凡行後作痛者虛也小而淡者血虛也多者氣虛也其將行作痛及凝塊不散者滯也紫黑色者滯而狹熱也
月候不調之中有兼疼痛者有兼發熱者其不調之中有趲前者有退後者則趲前爲熱退後爲虛也疼痛之中有常時作痛者有經前經後作痛者則常時與經前作痛者爲血積經後爲血虛也發熱之中有常時發熱者有經行發熱者則常時爲血虛有積經行爲血虛有熱
調血治法
治經水或前或後或多或少或逾月不至或一月再至皆不調之故宜調經散一云經候不調當以四物湯爲主治
臨經行腹痛此血澁故也宜淸熱調血湯又四物湯加玄胡索苦練根蓬朮香附子桃仁紅花黃連
經行後腹痛乃虛中有熱八物湯加減服方見虛勞
先期而來乃氣血俱熱宜淸經四物湯又四物湯加柴胡黃芩黃連
過期不來是血虛宜通經四物湯又四物湯加黃芪陳皮升麻人參
月候不調通用煮附丸墨附丸四製香附丸七製香附丸入門
調經散
一名溫經湯治月候不調麥門冬二錢當歸一錢半人參半夏製白芍藥川芎牧丹皮各一錢阿膠珠甘草灸各七分半吳茱萸肉桂各五分右剉作一貼薑三片水煎服入門
千金調經湯治同上當歸川芎白芍藥各一錢麥門冬半夏各七分人參阿膠珠牧丹皮吳茱萸肉桂各五分甘草三分右剉服如上法回春
淸熱調血湯
治經水將來腹中陣痛乃氣血俱實也當歸川芎白芍藥生乾地黃黃連香附子桃仁紅花蓬朮玄胡索牧丹皮各七分右剉作一貼水煎服醫鑑
淸經四物湯
治經水不及期而來乃血虛有熱當歸一錢半生乾地黃條芩香附子各一錢白芍藥黃連薑汁炒各八分川芎阿膠珠黃柏知母各五分艾葉甘草各三分右剉作一貼煎服醫鑑
通經四物湯
治經水過期不行乃血虛有寒當歸一錢半熟地黃白芍藥香附子蓬朮蘇木各一錢木通八分川芎肉桂甘草各五分紅花三分桃仁二十箇右剉作一貼空心水煎服醫鑑
煮附丸
治經候不調臍腹㽱痛面色萎黃飮食減少或崩漏帶下香附子擦去毛好醋煮半日焙爲末醋糊和丸梧子大米飮下五七十丸綱目
一名香附丸又名醋附丸治婢妾氣鬱經多不調
墨附丸
治婦人經水不調久無子四製香附子一斤凈熟艾四兩用醋一椀煮至乾入石臼內擣爛捏作餠子於新瓦上焙乾入白茯苓當歸人參川芎熟地黃京墨火煆紅醋淬各一兩木香五錢右爲末醋糊和丸梧子大溫酒呑下七八十丸入門
四製香附丸
治月候不調能調和經脈香附米一斤分作四製
一用鹽水加薑汁浸煮略炒主降痰
一用米醋浸煮略炒主補血
一用山梔仁四兩同炒去梔主散鬱
一用童便洗過不炒主降火
右爲末入川芎當歸各二兩同爲末酒麪糊和丸梧子大每五七十丸隨證作湯使呑下種杏
入門香附米一斤分四包用酒醋童便鹽水各浸七日焙乾擣末醋糊和丸鹽酒呑下
七製香附丸
治月候不調結成癥瘕或骨蒸發熱香附米十四兩分七包
一包同當歸二兩酒浸
二包同蓬朮二兩童便浸
三包同牧丹皮艾葉各一兩米泔浸
四包同烏藥二兩米泔浸
五包同川芎玄胡索各一兩水浸
六包同三稜柴胡各一兩醋浸
七包同紅花烏梅各一兩鹽水浸
右各浸春五夏三秋七冬十日曬乾只取香附爲末以浸藥水打糊和丸梧子大臨臥酒下八十丸入門
血閉
月事不來者胞脈閉也胞脈者屬心而絡於胞中今氣上迫肺心氣不得下通故月事不來也內經
小腸移熱於大腸爲伏瘕爲沈註曰血澁不利則月事沈滯而不行內經
內經曰二陽之病發心脾有不得隱曲女子不月蓋衝任爲經絡之海與手太陽小腸手少陰心爲表裏衝任氣盛則血依時下若憂思傷心則不能生血脾者心之子脾失所養則食少絶生化之源經閉不調矣須知心爲氣血之主脾胃爲氣血之本也入門
經閉不行有三一者胃弱形瘦氣血衰津液不生而致經水斷絶名曰血枯經絶此中焦胃熱結也
二者心包脈洪數時見躁作大小便不利而經水閉絶乃血海乾枯此下焦胞脈熱結也
三者或因勞心心火上行月事不來者胞脈閉也此上焦心肝肺熱結也東垣
世有室女童男積想在心思慮過度多致勞損男子則神色先散女子則月水先閉蓋憂愁思慮則傷心而血逆竭故神色先散月水先閉且心病不能養脾故不嗜食脾虛則金虧故發嗽矣良方
通血治法
胞脈閉月事不來先服降心火之劑宜三和湯玉燭散次服五補元方見虛勞後以衛生湯補脾養血
二陽之病月事不來先瀉心火血自下亦用上藥潔古
氣上迫肺月事不來宜導痰降火則心氣下通而月事來宜通經湯
先賢治血閉之法皆主於補血瀉火補血者四物湯瀉火者調胃承氣湯卽玉燭散也綱目
胃弱血枯經斷宜補中益氣湯方見內傷加川芎生地黃天花粉
正半産後失血多經閉宜十全大補湯方見虛勞入門
濕痰粘住經閉者導痰湯方見痰飮加川芎當歸黃連不可服地黃入門
室女勞心血閉宜柏子仁丸澤蘭湯良方
氣血盛實經血遏閉者宜萬痛丸血極膏入門
血海疼痛宜烏藥湯東垣
血閉通用增味四物湯導經丸瑞金散六合湯
脾胃鬱火耗血不通宜歸脾湯方見神方肝脾鬱怒血傷不通宜加味歸脾湯良方
三和湯
治熱結血閉生乾地黃白芍藥川芎當歸連翹大黃朴硝薄荷黃芩梔子甘草各七分右剉作一貼水煎服
此方乃集四物湯調胃承氣湯凉膈散三方也
玉燭散
治月候凝滯不通漸成癥瘕當歸白芍藥川芎熟地黃大黃芒硝甘草各一錢右剉作一貼水煎服大便泄者不可用
衛生湯
補脾養血黃芪二錢當歸白芍藥甘草各一錢右剉作一貼水煎服元素
通經湯
治月閉當歸川芎白芍藥生乾地黃大黃官桂厚朴枳殼枳實黃芩蘇木紅花各七分右剉作一貼入烏梅一箇薑三片棗二枚水煎服醫鑑
心氣不得下通故月事不來宜用黃連厚朴之類導痰降火則月事來矣此藥是也宜加黃連七分
柏子仁丸
治勞心月閉澤蘭二兩柏子仁炒別硏牛膝酒焙卷柏各一兩右爲末蜜丸梧子大空心米飮下五七十丸良方
澤蘭湯
治同上澤蘭葉二錢當歸白芍藥炒甘草各一錢右剉作一貼水煎服良方
萬痛丸
治月經瘀閉臍腹疼痛乾漆碎炒令煙盡牛膝酒浸一宿焙乾各一兩右爲末入生地黃汁一升盛銀器內慢火熬成膏丸如梧子大每服二三十丸空心米飮下拔粹
一名萬病丸
血極膏
治月閉不通大黃爲末醋熬成膏丸如鷄頭大一云鷄子黃大每一丸熱酒和開臨臥溫服大便利一二行後紅脈自下是婦人之仙藥也加當歸頭一名單大黃膏謙甫
一方治月閉不通服補藥無效危篤者大黃酒蒸九次曬四兩血竭沒藥各五錢右末水丸以四物湯煎水下七八十丸醫鑑
烏藥湯
治婦人血海疼痛香附子二錢烏藥一錢半當歸一錢木香甘草各五分右剉水煎服東垣
導經丸
治經閉不通腰腹疼痛大黃二兩當歸川芎白芍藥官桂桃仁甘草各一兩血竭二錢半紅花一錢斑猫糯米同炒二十箇右末蜜丸梧子大酒下三十丸
瑞金散
治月經不行血氣撮痛薑黃一錢半牧丹皮蓬朮紅花當歸赤芍藥川芎玄胡索官桂各七分右剉作一貼水一盞酒半盞煎服
六合湯
治月經不行結塊疼痛四物湯加蓬朮官桂各等分剉煎服
加味歸脾湯
治肝脾怒鬱月經不通卽歸脾湯加柴胡山梔仁各一錢右剉水煎服之良方
室女月經不行
女子十四歲衝任脈盛而血自下若過期不通則宜紅花當歸散血極膏方見上三神丸牧丹皮湯通經丸或四物湯方見血門加蓬朮桃仁牧丹皮玄胡索紅花酒焙
紅花當歸散
治室女月經不通或積瘀血腰腹疼痛赤芍藥二兩劉寄奴一兩二錢半紫葳當歸尾牛膝蘇木甘草各五錢白芷桂心紅花各三錢半右爲末酒調二錢服紅花酒下尤佳雲岐
三神丸
治室女經候不調腹痛橘紅二兩玄胡索醋製當歸酒炒各一兩右爲末酒糊和丸梧子大艾醋湯下百丸
牧丹皮湯
治室女經閉咳嗽發熱當歸牧丹皮各一錢半白芍藥生乾地黃陳皮白朮香附子各一錢川芎柴胡黃芩各七分甘草四分右剉作一貼水煎服之回春
通經丸
治室女月候不通或成血瘕桂心靑皮大黃乾薑川椒蓬朮乾漆炒當歸桃仁紅花各五錢右爲細末先取二兩和醋熬膏乃入餘末和勻作丸梧子大醋湯下五七十丸入門
血結成瘕
衝脈任脈皆起於胞中爲血之海血澁不行則成瘕作痛
任脈爲病男子爲七疝女子爲瘕聚難經
月事不行血結成瘕宜歸朮破癥湯增味四物湯四物調經湯立效散地黃通經元無極丸桃仁煎
歸朮破癥湯
治月經不通腹中有積塊疼痛香附子醋炒一錢半三稜蓬朮幷醋煮赤芍藥白芍藥當歸尾靑皮各一錢烏藥七分紅花蘇木官桂各五分右剉作一貼入酒少許水煎服集略
增味四物湯
治血瘕疼痛四物湯料入三稜蓬朮幷醋炒乾漆炒官桂各一錢右剉煎服東垣
四物調經湯
治經閉有積塊動痛香附醋炒一錢當歸川芎白芍藥酒炒柴胡黃芩枳殼各七分熟地黃陳皮白朮三稜蓬朮幷醋炒白芷茴香鹽水炒玄胡索各五分靑皮縮砂紅花甘草各三分右剉作一貼入生薑三片葱白三莖水煎服回春
立效散
治經年積血腹中常痛靑皮陳皮烏藥乾薑香附子蓬朮三稜各等分右剉醋煮焙乾爲末空心陳皮煎湯調下二錢濟陰
地黃通經丸
治血瘕如杯在臍下作痛熟地黃二兩蝱蟲炒水蛭糯米同炒去米桃仁各五十箇右爲末蜜丸梧子大空心溫酒下七八十丸正傳
無極丸
治經閉有血塊苦痛錦紋大黃四兩一兩酒煮一兩醋煮一兩童便煮一兩鹽水煮各七次右合一處又七蒸七曬爲末用當歸熟地黃各一兩半濃煎汁煮糊和丸梧子大紅花湯下三十丸醫鑑
千金桃仁煎
治血瘕血積經候不通桃仁大黃朴硝各二兩蝱蟲五錢右爲末好醋二升半銀石器中慢火煎取一升半下桃仁大黃蝱蟲攪千下次下朴硝更熟攪良久出之丸如梧子大前一日不吃晩飯五更初溫酒呑下五丸取下惡物未下再服見鮮血卽止藥良方
血枯
黃帝曰有病胸脇支滿者妨於食病至則先聞腥臊臭出淸液先唾血四肢淸目眩時時前後血病名爲何何以得之岐伯曰病名血枯此得之年少時有所大脫血若醉入房中氣竭肝傷故月事衰少不來也治之以烏賊丸內經
治血枯宜烏賊骨丸八物湯方見虛勞良方
烏賊骨丸
烏賊魚骨䕡茹各等分右爲末雀卵不拘數和丸小豆大每十丸煎鮑魚湯呑下日三服壓以善饍良方
血枯經閉四物湯方見血門加桃仁紅花
血崩血漏
內經曰陰虛陽搏謂之崩註曰陰脈不足陽脈盛搏則內崩而血流下也
悲哀太甚則胞絡絶胞絡絶則陽氣內動發則心下崩數溲血也
蓋悲哀則心系急肺布葉擧而上焦不通榮衛不散熱氣在中故胞絡絶而陽氣內鼓動發則心下崩數溲血也心下崩謂心包內崩而下血也入門
非時血下淋瀝不止謂之漏下忽然暴下若山崩然謂之崩中入門
崩漏不止有三一者脾胃虛損下陷於腎與相火相合濕熱下迫經漏不止其色紫黑如夏月腐肉之臭中有白帶脈沈細疾數或沈弦洪大其熱明矣或腰痛或臍下痛宜大補脾胃而升擧血氣
二者或故貴奪勢或先富後貧心氣不足其火大熾旺於血脈之中又飮食失節其容顔似不病者此心病者不行於診其經水不時而下或適來適斷或暴下不止當先說惡死之言令心不動以大補氣血之藥擧養脾胃微加鎭墜心火之藥補陰瀉陽經自止矣
三者悲哀太甚則胞絡絶云云見上東垣
崩漏治法
血崩乃經血錯亂淖溢妄行遽止則便有積瘀凝成窠臼不止則又恐昏暈必先服五靈脂末名獨行散一錢溫酒調下其性能行血止血然後用五積散方見寒門加防風荊芥入醋煎服一二貼後再服五靈脂散去故生新如更不止乃用五灰十灰丸散方見血門
悲哀太甚而崩漏宜備金散四製香附丸方見上
經行犯房損傷衝任經血暴下宜溫經湯方見上
濕熱下迫而爲崩漏其色紫黑腐臭宜解毒四物湯凉血地黃湯固經丸
憂鬱及先富後貧而爲崩漏宜開鬱四物湯
胃氣下陷經水暴下宜升陽調經湯益胃升陽湯方見內傷升陽除濕湯柴胡調經湯已上入門
血崩急則治其標白芷湯調百草霜末服甚者棕櫚灰或狗頭骨灰或五靈脂半生半炒末俱以酒調服後用四物湯加芩連參芪香附乾薑調理
婦人四十以上悲哀太甚血走而崩愼不可燥熱之藥先用黃連解毒湯方見寒門後以三和湯方見上調治醫鑑
室女思男以致血崩成勞十分難治宜四物湯加柴胡黃芩或加味逍遙散方見婦人入門
凡崩漏有寒伏龍肝散丁香膠艾湯有熱凉血地黃湯解毒四物湯通用當歸芍藥湯奇效四物湯煮附丸方見上
四物湯加荊芥條芩止血神效正傳
黑藥能止血宜五灰散十灰丸幷見血門如聖散立效散
崩漏過多昏暈宜生地芩連湯方見血門全生活血湯
備金散
治血崩不止香附子炒黑四兩當歸尾一兩二錢五靈脂炒一兩右爲末每二錢醋湯調空心服
一名偁金散綱目入門
解毒四物湯
治崩漏面黃腹痛黃芩黃連黃柏梔子生乾地黃當歸白芍藥川芎各一錢右剉作一貼水煎服入門
此方乃黃連解毒湯與四物湯合劑也
凉血地黃湯
治血崩是腎水陰虛不能鎭守包絡相火故血走而崩羌活防風柴胡各一錢生地黃當歸各五分知母黃柏荊芥細辛蔓荊子黃芩川芎藁本黃連升麻甘草各三分紅花一分右剉作一貼水煎服之入門
固經丸
治經水過多黃芩白朮龜板各一兩椿根白皮七錢黃柏炒三錢香附子童便浸焙二錢半右爲末酒糊和丸梧子大白湯下五七十丸入門
開鬱四物湯
治崩漏多因心氣所使而下故貴奪勢先富後貧皆是也香附米炒當歸身白芍藥酒炒熟地黃白朮各一錢川芎黃芪蒲黃炒地楡人參各五分升麻三分右剉作一貼煎服正傳
升陽調經湯
治內傷中氣下陷暴崩不止柴胡羌活蒼朮黃芪各一錢當歸防風升麻藁本甘草各七分蔓荊子五分獨活三分右剉作一貼水煎服以飯壓之入門
益胃升陽湯
治血塊暴下幷水泄俱作是前後二陰有形血脫竭於下也血脫益氣古聖人之法此陽生陰長之義也方見內傷
升陽除濕湯
治崩漏不止因脾胃虛而心包承之故血漏而下黃芪蒼朮羌活各一錢柴胡升麻防風藁本甘草灸各七分蔓荊子五分獨活當歸各三分右剉作一貼水煎服東垣
柴胡調經湯
治同上蒼朮一錢半柴胡一錢羌活獨活藁本升麻各七分葛根當歸甘草各五分紅花二分右剉作一貼水煎服東垣
已上四方皆升擧之劑先服益胃升陽湯不止却服後二方乃大擧大升助春夏二濕之久陷下之至治也綱目
伏龍肝散
治衝任經虛崩漏不止臍腹冷痛川芎艾葉各一錢半伏龍肝一錢赤石脂麥門冬各七分當歸乾薑熟地黃肉桂甘草各五分右剉作一貼入棗二枚煎服或爲末米飮調二錢服入門
丁香膠艾湯
治崩漏不止間有如茅屋漏水或下白帶臍下如氷當歸一錢半生艾葉一錢二分阿膠珠七分川芎丁香各五分熟地黃白芍藥各四分右剉作一貼水煎服東垣
當歸芍藥湯
治經漏不止氣弱困倦此中氣虛弱下陷之甚蒼朮白朮當歸白芍藥各一錢半黃芪一錢陳皮熟地黃各五分灸甘草生地黃各三分柴胡二分右剉作一貼水煎服東垣
奇效四物湯
治血崩神效四物湯加阿膠珠艾葉黃芩共七錢右剉作一貼薑五片煎服得效
如聖散
止血崩棕櫚烏梅各一兩乾薑一兩半右幷燒存性爲末每二錢烏梅湯酒調下空心
立效散
治血崩當歸蓮花蘂白綿子紅花茅花各一兩右剉紙包鹽泥固濟火煆存性爲末入麝香少許每二錢溫酒調下空心東垣
全生活血湯
治崩漏太多昏冒不省瞑目無所知覺蓋因血暴亡也血去則心神無所養暴損氣血豈能久活今當補而升擧之以助其陽則目張神不昏迷矣今立一方補血養血生血益陽以補手足厥陰之不足白芍藥升麻各一錢防風羌活獨活柴胡當歸身葛根甘草各七分藁本川芎各五分生地黃熟地黃各四分蔓荊子細辛各三分紅花一分右剉作一貼水煎服東垣
赤白帶下
脾傳之腎病名曰疝瘕小腹寃熱而痛出白一名曰蠱註曰出白者溲出白液也蓋白帶白濁之類也內經
任脈爲病女子帶下瘕聚註曰任脈自胞上過帶脈貫於臍上故爲帶下帶脈起于季肋章門穴名似束帶狀今濕熱寃結不散故爲病也寃者結也屈也屈滯而病熱不散也
赤者熱入小腸白者熱入大腸原其本皆濕熱結于脈故津液涌溢是爲赤白帶下臍下痛陰中綿綿而下也保命
小腹寃熱結於任脈自胞上而過帶脈出於大小腸之分溲出白液淋瀝以下故曰帶下與赤白濁一般但不痛耳入門
婦人帶下是第一等病令人不産育宜急治之扁鵲過邯鄲聞貴婦人所以專爲帶下醫也綱目
婦人帶下脈浮惡寒漏下者不治脈經
帶下治法
帶與漏俱是胃中痰積流下滲入膀胱出於大小腸宜升提之甚者上必用吐下用二陳湯方見痰飮加蒼白朮升麻柴胡或蒼柏樗皮丸
婦人月事不調暮則發熱小腹裏急手掌煩熱脣口乾燥何也師曰此病屬帶下何以故曾經半産瘀血在小腹不去何以知之其證脣乾燥故知之溫經湯方見上主之仲景
帶下是濕熱爲病赤屬血白屬氣主治燥濕爲先
赤白帶宜伏龍肝散方見上苦練丸白芍藥散
肥人白帶是濕痰宜蒼柏樗皮丸瘦人是熱宜芩柏樗皮丸通用補經固眞湯白斂元補宮丸四神丸淸白散
久帶下陽氣虛極下流白滑如涕腥臭多悲不樂宜酒煮當歸丸固眞丸桂附湯入門
孕婦白帶宜芩朮樗皮丸
室女帶下宜琥珀朱砂丸
帶下必須斷厚味入門
蒼柏樗皮丸
治肥人白帶是濕痰蒼朮黃柏樗根白皮海石半夏製南星炮川芎香附子乾薑各等分右爲末醋糊和丸梧子大白湯下五七十丸夏月去乾薑代滑石入門
苦練丸
治熱入大小腸爲赤白帶下最妙苦練子碎酒浸茴香炒當歸各等分右爲末酒糊和丸梧子大每取三五十丸空心溫酒下保命
白芍藥散
治赤白帶久不止白芍藥二兩乾薑五錢右各炒黃色爲末米飮調下二錢日二綱目
芩柏樗皮丸
治瘦人帶下是熱黃芩黃柏樗根白皮滑石川芎海石靑黛當歸白芍藥各等分右爲末醋糊和丸梧子大白湯下五七十丸入門
補經固眞湯
治白帶脈訣曰崩中日久爲白帶漏下多時骨木枯言始病血崩久則血少復亡其陽故白滑之物下流不止血海將枯也乾薑細末人參各二錢郁李仁泥柴胡甘草灸陳皮不去白黃芩生各一錢白葵花七朶右剉除黃芩以水二盞先煎藥至一盞七分再入黃芩煎至一盞空心熱服以美饍壓之東垣
白斂元
治衝任虛寒帶下純白鹿茸爎去毛醋蒸焙二兩白斂金毛狗脊各一兩右爲末艾煎醋湯打糯米糊和丸梧子大空心溫酒下五七十丸得效
補宮丸
治白帶及白淫鹿角霜白茯苓白芷白朮烏賊魚骨白薇白芍藥牡蠣粉山藥各等分右爲末糊丸梧子大米飮下五十丸
四神丸
治白帶香附米八兩以酒醋鹽水童便各浸二兩過三日乃出炒蒼朮四兩米泔浸牡蠣粉炒縮砂炒樗根白皮蜜水炒各二兩右爲末以黃米煮飯和丸梧子大空心酒下五七十丸醫鑑
淸白散
治白帶當歸川芎白芍藥生地黃酒洗黃柏鹽水炒貝母樗根白皮酒炒各一錢乾薑炒黑甘草各五分右剉作一貼薑三片水煎服醫鑑
酒煮當歸丸
治白帶長流不止腰以下如在氷雪中面白目靑肌肉消瘦此上中下三陽眞氣俱虛也當歸一兩良薑附子炮各七錢茴香五錢右剉以好酒一盞半同煮至酒盡焙乾乃入炒黃鹽全蝎各三錢柴胡二錢灸甘草川練子丁香木香升麻各一錢玄胡索四錢右同爲細末酒麪糊和丸梧子大空心淡醋湯下五七十丸東垣
固眞丸
治白帶久不止臍腹冷痛乾薑四兩龍骨當歸各二兩柴胡白石脂各一兩黃柏白芍藥各五錢右爲末麪糊和丸梧子大白湯下二三十丸以飯壓下入門
桂附湯
治白帶腥臭多悲不樂大寒之證附子炮三錢肉桂一錢黃柏知母各五分右剉作一貼水煎服東垣
芩朮樗皮丸
治孕婦白帶黃芩白朮各三錢樗根白皮白芍藥山茱萸各二錢半白芷黃連各二錢黃柏一錢右爲末酒糊和丸梧子大白湯下五十丸孕婦帶下專是濕熱也入門
琥珀朱砂丸
治室女經水初下一時驚悸或感風冷以致經水止而卽患帶下琥珀木香當歸沒藥各四錢乳香一錢麝香朱砂各二分半右爲末水丸芡實大每一丸溫酒磨服入門
吐下療白帶
一婦人病白帶如水漏下臭穢不可近戴人曰此帶濁水本熱承太陽經其寒水不禁固故如此也夫水自高趍下宜先絶其上源乃以瓜蔕散涌痰二三升次日服導水丸下汚水十餘行三遍汗出周身至明朝病人云汚已大下矣次用寒凉之藥服及半載生一男子和
一方
名曰白芷丸治帶下腸有敗膿淋露不已腥穢殊甚遂至臍腹更增冷痛此爲敗膿血所致須以此排膿單葉紅蜀葵根二兩白芷一兩白芍藥白礬枯各五錢右爲末蠟丸梧子大空心米飮下十五丸竢膿盡別以他藥補之如無葵根以蘇木節代之入門本草
五色帶下
五崩何等類師曰白崩者形如涕赤崩者形如絳黃崩者形如爛瓜靑崩者形如藍色黑崩者形如衃血也脈經
五色帶下由傷肝則靑如泥色傷心則赤如紅津傷肺則白如鼻涕傷脾則黃如爛瓜傷腎則黑如衃血入門
所下五色各應五藏五藏俱虛五色倂下是皆血之爲病也得效
五色帶下宜胃風湯方見大便五積散方見寒門去麻黃加荊芥穗伏龍肝散方見上溫淸飮地楡散香附散
溫淸飮
治崩漏不止五色相雜面黃腹痛寒熱往來一名解毒四物湯方見上
地楡散
治漏下五色黃瘦虛竭地楡三兩剉醋一升煮十餘沸空心熱服一合入門
香附散
治五色崩漏香附子去毛擣碎醋煮半日焙爲末每二錢米飮調下空心神效本事
寒入血室
月經不通遶臍寒疝痛其脈沈緊此由寒氣客於血室血凝不行所以作痛宜桂枝桃仁湯
桂枝桃仁湯
桂枝赤芍藥生乾地黃酒洗各二錢甘草灸一錢桃仁三十箇右剉作一貼入生薑三片棗二枚水煎溫服
瑞金散亦良方見上
熱入血室
婦人傷寒發熱經水適來適斷晝日明了夜則譫語如見鬼狀此爲熱入血室宜用柴胡破瘀湯或調經湯仲景
柴胡破瘀湯
治熱入血室及蓄血證柴胡二錢黃芩半夏赤芍藥當歸生地黃各一錢桃仁五靈脂甘草各五分右剉作一貼水煎服入門
調經湯
治熱入血室柴胡生地黃各一錢半赤芍藥當歸黃芩各一錢半夏人參川芎甘草各五分右剉作一貼入薑三片棗二枚水煎服海藏
此方乃小柴胡湯與四物湯合劑也
經斷復行
婦人四十九歲已後天癸當住每月却行或過多不止宜芩心丸子芩丸當歸散加味四物湯綱目
芩心丸
治婦人天癸過後復行或漏下不止條黃芩二兩泔浸一作醋浸一日灸乾又浸又灸如此七次爲末醋糊和丸梧子大每七十丸空心溫酒送下日二服瑞竹
子芩丸
治同上條黃芩四兩剉醋浸透紙裹煨七次當歸酒洗香附米醋炒各二兩右爲末醋糊和丸梧子大空心酒下五七十丸醫鑑
當歸散
治婦人天癸已過期經脈不勻或三四月不行或一月再至腰腹疼痛內經云七損八益謂女子七數盡而經不依時者血有餘也不可止之但令得依時不腰痛爲善當歸川芎白芍藥炒條黃芩炒各一兩白朮五錢右爲末每服二錢空心酒調下日二本事
良方有山茱萸一兩半
加味四物湯
治經斷後多年忽然再行遂成崩漏腹痛寒熱四物湯四錢加人參吳茱萸各一錢右剉作一貼入薑三片棗二枚水煎服得效
單方
凡四十一種
伏龍肝
卽竈心土也主婦人崩中帶下爲止血之聖藥蓋燥可去濕也湯液
治血露蠶沙阿膠各一兩伏龍肝半兩同爲末溫酒調下二錢本草
百草霜
治血崩
百草霜末二錢狗膽汁拌勻分作兩服以當歸酒調下本草
芒硝朴硝
幷治月候不通血閉癥瘕取末一錢醋湯下空心本草
乾地黃
治胞漏下血或煎服或丸服幷佳本草
益母草
治赤白帶下花開時採擣爲末空心酒調二錢日三服本草
蒲黃
止崩漏及赤白帶下炒取二錢溫水調服或丸服本草
當歸
主崩漏及月水不利煎服末服幷佳本草
血積當歸四錢乾漆三錢爲末蜜丸酒下十五丸良方
黃芩
下血閉治淋露下血本草
血崩黃芩爲末二錢以燒稱錘淬酒調下空心良方
芍藥
治血閉不通煎服末服丸服幷佳本草
白芷
治崩漏及赤白帶下煎服末服皆佳本草
赤白帶白芷一兩烏賊魚骨二箇燒胎髮一團煅右爲末空心酒下二錢良方
酸漿草
治赤白帶下陰乾爲末空心酒下二錢本草
地楡
主帶下十二病一曰多赤二曰多白三曰月水不通四曰陰蝕五曰子藏堅六曰子門僻七曰合陰陽患痛八曰小腹寒痛九曰子門閉十曰子宮冷十一曰夢與鬼交十二曰五藏不定又治崩漏不止煎服末服幷佳本草
赤白帶骨立者地楡一斤剉水熬成膏空心服二合日二良方
芎藭
治崩漏煎服末服幷佳本草
治血崩取一兩剉酒五盞煎至一盞去滓下生地黃汁一盞再煎二三沸分三服良方
艾葉
主崩漏及帶下煎服之
血崩熟艾鷄子大阿膠珠五錢乾薑炮黑一錢同煎服本草
大薊小薊
幷主崩漏及赤白帶擣取汁服本草
血崩取根五兩茅根三兩酒煮服良方
牧丹皮
主月經不通煎服末服幷佳本草
三稜
通月經破血瘕煎服末服丸服幷佳本草
玄胡索
主月經不調崩中淋露煎服末服丸服幷佳本草
大黃
主血閉脹及諸老血留結成瘕煎服丸服幷佳本草
桑木耳
主月水不調崩中帶下月閉血凝酒煎服或燒爲末酒服二錢
槐木耳亦同本草
蕎麥麪
治赤白帶下不拘多少以鷄子淸和丸白湯空心下三五十丸卽愈回春
樗根白皮
治崩漏及赤白帶取白根切一大握水一升煮分二服或爲末蜜丸服亦佳回春
橡實殼
主崩中帶下燒灰和米飮服
取殼與蒼耳燒爲末以加白芷乾薑炮四物湯調下正傳
棕櫚皮
治崩漏帶下燒灰與白礬枯爲末酒服二錢又與絲瓜燒灰等分爲末鹽湯調下本草
牡蠣
治崩漏及赤白帶下取粉醋調作丸再煆硏細却用艾醋湯熬膏和丸艾醋湯下五十丸綱目
鱉甲
治漏下五色羸瘦灸黃爲末酒下一錢又取鱉肉作羹常食之佳本草
蠶退紙
主崩漏帶下燒爲末米飮調服本草
烏賊魚骨
治血枯又通月經療血崩血漏爲末丸服或末服皆佳本草
鰻鱺魚
療婦人帶下百病作羹食或燒食皆佳本草
牡鼠屎
治室女月水不通燒灰爲末酒下一錢神效勿令知本草
蝱蟲
主室女月水不通逐瘀血散積血破血閉去翅足炒爲末醋湯調下或丸服之本草
水蛭
治同上破血最良須切斷同石灰再三炒爲末或末服或丸服本草
五靈脂
行經血有功治血崩不止及赤白帶下半生半炒爲末酒下一錢或丸服之
荊芥穗
治崩漏不止燒存性爲末每二錢童尿調下良方
蜀葵花
赤花治赤帶白花治白帶爲末溫酒下二錢
單葉紅蜀葵根治帶下排膿血極驗本草
水芹
療崩漏帶下作虀葅或煮或生食幷佳本草
鹿角膠
主崩漏赤白帶下炒爲末酒下二錢或丸服或煮服良本草
鹿茸
治崩漏赤白帶下灸爲末酒服一錢或丸服之本草
鹿角燒灰服亦佳
雀肉
治血崩帶下或燒食或作煎食之本草
牛角䚡
止血崩不止及赤白帶下燒灰酒下二錢或作丸服本草
黃狗頭骨
主崩漏及赤白帶下燒爲末酒下一錢或作丸服之
陰莖及陰卵主帶下十二疾燒作末酒服一錢或丸服之本草
鍼灸法
月經不調取陰獨中極三陰交腎兪氣海綱目
月經斷絶取中極三陰交腎兪合谷四滿三里綱目
崩漏不止取血海陰谷三陰交行間太衝中極綱目
赤白帶取中極腎兪氣海三陰交章門行間
赤白帶帶脈穴灸之最奇一女患此灸此穴鬼附身云灸着我我卽去俄而卽差資生
崔氏四花穴治帶下如神綱目
赤帶取中極氣海委中
白帶取曲骨承陰中極綱目
經斷久忽大崩下取豊隆石門天樞中脘氣海綱目
蟲
三屍蟲
中黃經曰一者上蟲居腦中二者中蟲居明堂三者下蟲居腹胃名曰彭琚彭質彭矯也惡人進道喜人退志上田乃元神所居之宮惟人不能開此關被屍蟲居之故生死輪迴無有了期若能握元神棲于本宮則屍蟲自滅眞息自定所謂一竅開而萬竅齊開大關通而百骸盡通則天眞降靈不神之神所以神也養性書
去三屍蟲元
生地黃三斗東向竈葦火煎三沸納淸漆二升以荊匕攪之日移一尺納黃丹三兩復移一尺內瓜子汁三升復移一尺納大黃末三兩微火煎勿令焦丸如梧子大空心下一丸三日濁血下鼻中二十日諸蟲皆下五十日百病皆愈面有光澤得效
又方
生漆二升蕪菁子三升爲末大黃六兩爲末酒一升半右以微火合煎令可丸丸如梧子大空心下二丸十日濁血下鼻中三十日蟲皆爛下五十日身光澤一年行及奔馬得效
九蟲
諸蟲皆因飮食不節或過飱腥膾生冷以致積久成熱濕熱熏蒸痰瘀凝結隨五行之氣變化而爲諸般奇怪之形其名有九
一曰伏蟲長四寸許爲諸蟲之長卽長蟲也二曰蛔蟲長尺許貫心卽殺人卽食蟲也三曰白蟲長一寸母子相生其形轉大而長亦能殺人卽寸白蟲四曰肉蟲狀如爛杏令人心煩滿悶五曰肺蟲其狀如蠶令人咳嗽六曰胃蟲狀如蝦蟆令人嘔吐噦逆嘈雜愛喫泥炭生米茶鹽薑椒等物七曰弱蟲又名膈蟲狀如瓜瓣令人多唾八曰赤蟲狀如生肉令人腸鳴九曰蟯蟲狀如菜蟲形至細微居廣腸多則爲庤劇則爲癩癰疥癬宜貫衆丸外臺
貫衆丸
去三屍九蟲雷丸一兩半殺赤蟲貫衆一兩二錢半殺伏屍蟲狼牙殺胃蟲白殭蠶殺膈蟲各一兩白藿蘆殺屍蟲乾漆殺白蟲厚朴殺肺蟲雄黃殺屍蟲各七錢半右爲末蜜丸梧子大新汲水下五丸三服後漸加至十丸至二十日三屍九蟲盡滅而下正傳
五藏蟲
人勞則生熱熱則生蟲心蟲曰蛔脾蟲曰寸白腎蟲如方截絲縷肝蟲如爛杏肺蟲如蠶皆能殺人惟肺蟲爲急肺蟲居肺葉內蝕肺系故成瘵疾咯血聲嘶藥所不到爲難治也千金
宜服獺爪散方見下
濕熱生蟲
濕熱鬱積則生蟲藏府虛則侵蝕
濕熱生蟲正如今人俗驗禾苗雨洒日照禾節生蟲此說明矣人患蟲積者或飢餓失攝或腥膾白酒或灸食牛羊或啖莧鱉中脘氣弱濕熱少運故生寸白蛔蟨諸蟲形如蚯蚓又相似團魚曰血鱉小兒最多回春
脈法
關上脈緊而滑者蛔毒
脈沈而滑者寸白蟲
關上脈微浮積熱在胃中嘔吐蛔蟲心健忘脈經
諸蟲脈沈實者生虛大者死
尺脈沈而滑者爲寸白蟲
蟲脈當沈弱而弦今反洪大卽知蛔蟲甚也正傳
勞瘵脈數或濇細如潮汗咳血肉脫者殂回春
䘌蝕陰肛脈虛小者生勁急者死正傳
蟲外候
肘後麤以下三四寸熱者腸中有蟲
胃中有熱則蟲動蟲動則胃緩胃緩則廉泉開故涎下靈樞
凡蟲痛之證腹中有塊起以手按之不見鍾聚往來痛無休止五更心嘈牙關强硬嘔吐涎沫或吐淸水夢中嚙齒面色靑黃飮食雖多不生肌膚得效
凡蟲證眼眶鼻下靑黑面色萎黃臉上有幾條血絲如蟹爪分明
面上白斑脣紅能食心嘈顔色不常臉上有蟹爪路者便有蟲也入門
蟲痛之證時作時止痛則咬心口吐淸水人中鼻脣一時靑黑者是也
腹痛肚大靑筋者蟲痛也醫鑑
小兒腹痛口中出淸水者蟲痛也回春
三蟲之證皆口流涎也綱目
諸物變蟲
山澗中蛇虺水蛭遺精誤飮其水或果苽蔬菜蟲聚其下人誤食之則心腹刺痛時作時止諸藥不效宜雄砂丸入門
夜間飮水誤呑水蛭而入腹能食人肝血腹痛不可忍面目黃瘦全不進食不治則死取田中乾泥一小塊小死魚三四箇去殼巴豆十粒同硏爛將猪脂熔化和丸菉豆大以田中冷水呑下十丸須臾大小蛭皆瀉出却以四物湯方見血門加黃芪煎服調補得效
李道念有疾褚澄診之曰非冷非熱當是食白瀹鷄子過多所致取蒜一升煮食之吐一物大如升涎裹之開看則是鷄雛羽翅爪足皆具旣而病差本草
一人患腰痛牽心每至輒氣欲絶徐文伯視之曰此髮瘕也以油投之卽吐物如髮稍引之長三尺頭已成蛇能動掛門下滴盡惟一髮而已
一道人心腹煩滿彌二歲甄立言診曰腹有蠱誤食髮而然令餌雄黃一劑少頃吐一蛇無目燒之有髮氣乃愈醫說
春秋二時蛟龍帶精入芹菜中人偶食之得病發則似癎手足靑腹滿痛不可忍取寒食餳一云飴糖三升日三服遂吐出蛟龍有兩頭三五枚乃差仲景
誤飮蛇交水成瘕腹滿痛雄黃服之入門
通用七轉靈應丹方見下萬應丸
雄砂丸
善殺諸蟲貫衆酸石榴皮各五錢鶴虱蕪荑乾漆白殭蠶各三錢朱砂雄黃雷丸甘遂各一錢半右爲末米粉煮糊和丸麻子大每十丸五更時粥飮下加麝香少許尤佳入門
萬應丸
善下諸蟲大黃八兩檳榔五兩黑牽牛頭末四兩幷爲末以皂角十錠苦練根皮一斤同煎汁熬膏和丸梧子大先用沈香末爲衣次用雷丸末爲衣又用木香末爲衣五更時以砂糖水呑下三丸入門
蛔厥吐蟲
心疼靜而復煩須臾復止得食而嘔又煩吐蛔蟲爲蛔厥
蛔厥者當吐蛔病者靜而復時煩此爲藏寒蛔上入膈故煩須臾復止得食而嘔又煩者蛔聞食臭出其人當自吐蛔烏梅丸主之
病人有寒復發汗胃中冷必吐蛔先用理中湯方見寒門入烏梅三箇煎服次服烏梅丸仲景
蛔厥者胃寒所生經曰蛔者長蟲也胃中冷則吐蛔不可用冷藥宜理中湯加炒川椒檳榔煎水呑下烏梅丸最效
經云蟲貫心則殺人欲驗之心腹大痛不可忍或吐靑汁黃綠水出涎沫或吐蟲出發有休止宜蕪荑散化蟲丸得效
小兒蟲痛欲絶宜靈礬散回春
蛔厥心痛宜安蟲散化蟲散追蟲取積散蟲不療則子母相生無有休止
小兒口鼻中出黑色蟲不治得效
烏梅丸
治蛔厥心腹痛烏梅十五箇黃連七錢半當歸川椒細辛附子炮桂心人參黃柏各三錢右爲末醋浸烏梅取肉和藥末擣極令勻丸如梧子米飮下一二十丸得效
蕪荑散
治蛔咬心痛蕪荑雷丸各五錢乾漆炒煙盡一錢右爲末溫水調二錢服小兒服半錢得效
化蟲丸
治蛔厥心腹痛胡粉炒白礬半生半枯檳榔苦練根各五錢鶴虱三錢右爲末麪糊和丸梧子大大人二十丸小兒五丸以淡米飮入香油二三點攪勻呑下蟲小者化爲水大者自下局方
化蟲散
治蛔厥心腹痛口流涎雷丸二箇檳榔二箇鶴虱二錢使君子肉七箇右爲末入輕粉一字分作兩服當晩取猪肉一兩切片以皂角汁浸一宿至曉微火灸熟又以香油塗肉取一服藥末糝肉上空心嚼下至午間蟲自下得效
靈礬散
治小兒蛔厥心痛五靈脂二錢枯白礬五分右爲末每二錢水煎服當吐蟲卽止醫鑑
安蟲散
治蟲痛右以化蟲丸材爲細末每一錢米飮調下局方
追蟲取積散
治蟲積蕪荑雷丸錫灰使君子檳榔黑牽牛子頭末大黃鶴虱木香各等分右爲末蜜丸麻子大茶淸下二三十丸或爲末以蜜水或砂糖水調一匙服醫鑑
溫胃安蟲
一女患惡心吐蟲累治不差每用殺蟲藥則吐愈多孫兆診之曰六脈皆細非蟲脈也乃藏寒而蟲不安因而吐出復用殺蟲藥蟲爲藥所苦不能自安所以吐愈多也取硫黃附子炮各一兩爲末米糊和丸麻子大米飮下三十丸遂不吐後不復作綱目
酒蟲心痛
楊仲臣病心痛此人常好飮酒初飮二三杯必奔走頓兩足三五十次其酒稍散方能復席飮至前量一醉必五七次至明嘔靑黃水數日後變魚腥臭六七日始安戴人曰酒蟲也宜涌之乃吐蟲一條赤黃色長六七寸口目鼻皆全狀如蛇其疾卽愈子和
寸白蟲
寸白蟲色白形扁居腸胃中時或自下乏人筋力耗人精氣宜碧金散
碧金散
治寸白蟲苦練根一兩鶴虱檳榔使君子肉靑黛各五錢麝香二錢半右爲末大人二錢小兒半錢空心以猪肉煮湯調下得效
一方
療寸白蟲錫灰蕪荑檳榔爲末每二錢空心取米飮調下極佳
予每覺心中多嘈雜疑是蟲漫服此藥翌日下寸白一裹中有長蟲二條長二尺五寸一則皆寸斷矣本事方
又方
下寸白蟲當晩勿食飯五更空心時取東引石榴根皮一握濃煎湯調檳榔末一錢先取灸猪肉一塊細嚼嚥汁去肉却取藥頓服午間蟲盡下得效
應聲蟲
人每言語時喉中有物作聲相應名曰應聲蟲昔有人患此病醫者敎誦本草隨物皆應至雷丸則無聲遂服數枚而愈入門
腹中有物作聲隨人言語名曰應聲蟲用板藍汁一盞分三次服之卽愈得效
狐惑蟲
見傷寒門
消渴有蟲
見消渴門
痔瘻有蟲
見後陰門
諸瘡有蟲
見諸瘡門
齒痛有蟲
見牙齒門
勞瘵蟲
勞瘵又名傳屍病人死後復易家親一人故曰傳屍亦名傳疰其病自上注下與前人相似故曰疰有屋傳服傳食傳之異死後又注易傍人乃至滅門是也綱目
瘵蟲之形或似蜣蜋或似紅絲馬尾或似蝦蟆或似刺蝟或似鼠形或如爛麪或有足無頭或有頭無足或化精血歸於元陽之內種種形狀實難辨之若傳至三人則如人形如鬼狀得效
瘵疾之因多有少年時血氣未定酒色傷損其熱毒鬱積生異物惡蟲蝕人藏府精血變生諸般奇怪之物其侍奉之人熏陶日久受其惡氣多遭傳染是以氣虛腹餒最不可入勞瘵之門弔喪問疾衣服器用中皆能承虛而染觸焉直指
驗瘵法
勞瘵傳屍皆有蟲先燒安息香令煙出病人吸之不嗽非傳屍也若煙入咳嗽不止乃傳屍也宜服太乙明月丹方見下
又法用乳香燒熏病人之手乃仰手掌以帛覆其上熏良久手背上出毛長寸許白而黃者可治紅者稍難靑黑者死最驗若熏之良久無毛者卽非此證也綱目
勞瘵病證
瘵有六證潮熱盜汗咯血痰嗽遺精泄瀉也輕者六證間作重者六證兼作蓋火炎於上則爲潮熱咯血火動於下則爲遺精泄瀉入門
瘵病初得半臥半起號爲殗殜氣急痰嗽名曰肺痿骨髓中熱稱爲骨蒸內傳五藏名爲復連因虛損而得名爲勞極男子自腎傳心心傳肺肺傳肝肝傳脾女人自心傳肺肺傳肝肝傳脾脾傳腎傳盡則死入門
病證大槪令人寒熱盜汗夢與鬼交遺精白濁髮乾而聳或腹中有塊或腦後兩邊有小結核心胸滿悶肩背疼痛兩目不明四肢無力膝股痠疼多臥少起狀如佯病每至平旦精神尙好日午向後四肢微熱面無顔色喜見人過常懷忿怒行立脚弱睡臥不安夢見先亡或多驚悸有時咳嗽痰涎稠粘或咯膿血如肺痿狀或時下痢羸瘁困乏口燥鼻乾臉紅脣赤雖思飮食不能多食死在須臾精神尙好猶若涸魚不覺死矣得效
勞瘵主陰虛蓋自子至巳屬陽自午至亥屬陰陰虛則熱在午後子前寤屬陽寐屬陰陰虛則汗從寐時盜出也升屬陽降屬陰陰虛則痰涎上逆而連綿吐出也
瘵不治證
身瘦屬火因火燒爍也肉脫盡者難治
瘵疾至於骨痛骨痿聲沈聲瘂色枯面黧斷不可治直指
勞瘵咽瘡失音者死虛勞泄不止者亦死入門
殺諸蟲服藥法
道藏經中載諸蟲頭皆向下行自初一日至初五日以前頭上行故服藥多取月朏以前蓋爲此也綱目
上半月蟲頭向上易治下半月蟲頭向下難治先以肉汁及糖蜜食下引蟲頭向上然後用藥打出得效
瘵蟲靈異所用藥物永不得與病人知之直指
三屍九蟲種種靈異用藥及灸莫令病人知之恐蟲覺悟永難取下也蓋此蟲性已通靈務在精審勿令有悟可也得效
凡服取蟲藥前日勿食晩飯明朝極飢時先嚼燒肥肉一片嚥汁後乃服藥綱目
治諸蟲藥
凡取蟲作藥之法禁聲勿語道作藥則蟲便下驗本草
諸蟲在人腹中子母相生漸至滋盛當破積殺蟲宜木香三稜散下蟲散追蟲取積散方見上妙應丸七轉靈應丹萬應丸方見上遇仙丹追蟲丸萬病解毒丹方見解毒五仙丸
治瘵之法一則殺其蟲以絶其根本一則補其虛以復其眞元若病勢已劇元氣已脫雖依法取蟲亦無一生只可絶後人之傳注耳正傳
勞瘵主陰虛痰與血病四物湯方見血門加炒黃柏竹瀝童便薑汁
勞瘵傳屍寒熱交攻久嗽咯血日漸羸瘦先服三拗湯方見咳嗽次與蓮心散萬不失一
勞瘵殺蟲宜太乙明月丹天靈蓋散紫金錠子五枝散神授散
勞瘵補虛宜瓊玉膏紫河車丸凝神飮子入門
古人去勞瘵三十六種惟陰德可以斷之人患此疾或入山林或居靜室淸心靜坐叩齒焚香節食斷慾專意保養庶乎可免若不遵此禁忌雖服藥無效入門
勞瘵傳屍之疾熏治之藥非一而鮮有驗者惟取末後死者焚之可以無傳矣箕瑣
木香三稜散
治腹中有蟲面色萎黃黑牽牛子半生半炒取頭末五錢大黃三錢大腹子檳榔雷丸錫灰醋炒三稜煨蓬朮煨木香各二錢右爲末每三錢空心蜜水調下先嚥肉汁乃服藥瑞竹
下蟲散
治腹內諸蟲使君子肉檳榔各一錢大黃五分右爲末以苦練根煎湯調下醫鑑
妙應丸
治蟲積檳榔一兩二錢黑牽牛頭末三錢大黃雷丸錫灰蕪荑木香使君子各一錢右爲末用葱白煎湯露一宿和丸粟米大每四錢五更葱湯呑下取寸白蟲以石榴根皮煎湯下小兒服一錢或五分天明取下蟲物此藥不動眞氣有蟲卽下蟲有積卽下積有氣卽消了一服見效入門
七轉靈應丹
治諸般蟲積卽妙應丸除使君子一味也服如上法
遇仙丹
治蟲積黑牽牛子半生半炒取頭末四兩三稜蓬朮茵蔯檳榔俱生用各五錢右爲末每藥末四兩白麪一兩皂角五錢浸揉汁煮糊和丸梧子大每三錢五更茶淸送下病淺者一服見效病深者再服必候惡物下盡爲度所下之蟲曰穿心蟲曰血鱉蟲曰傳屍蟲曰肺蟲曰疾心蟲曰馬尾蟲曰積血蟲曰細蟲長蟲寸白蟲其狀不一或作五色或如魚凍此乃王經略赴廣東得沽山嵐瘴氣肚腹脹滿百藥無效偶得一道人付此藥服之下蟲一條狀如蛇長三寸餘病乃愈醫鑑
追蟲丸
下蟲積黑牽牛子頭末一兩大黃三錢使君子肉二錢木香檳榔蕪荑錫灰各一錢二分右爲末先將皂角與苦練根皮濃煎二大椀熬成膏和丸梧子大將沈香末爲衣又以雷丸末爲衣每五十丸空心砂糖水下下蟲乃愈回春
五仙丸
治諸蟲如神大黃四兩皂角雷丸苦練根各一兩木香二錢右爲末酒糊和丸梧子大茶淸下三四十丸回春
蓮心散
治勞瘵當歸黃芪甘草鱉甲醋灸前胡柴胡獨活羌活防風防己茯苓半夏黃芩陳皮阿膠珠官桂芍藥麻黃不去根節杏仁蓮花蘂南星川芎枳殼各五分芫花醋炒黑色一撮右剉作一貼薑三片棗二枚水煎服須待吐有異物芫花漸減少蓋芫花反甘草所以殺蟲炒之所以斷熱去寒妙在此處
太乙明月丹
治傳屍勞瘵兎屎二兩天靈蓋酥灸鱉甲酥灸各一兩雄黃木香各五錢輕粉二錢半右爲末以好酒一升大黃末半兩熬膏和丸彈子大朱砂爲衣五更初童便和酒化一丸服勿令人知必吐蟲物未效次日再服綱目
得效方名雄黃元
紫金錠子
治傳屍勞瘵
一女久患勞瘵爲屍蟲所嚙磨一錠服之一時吐下小蟲十餘條後服蘇合香元半月如常此藥廣施瘵病無不驗入門
一家兄弟五人幷患傳屍勞已死者三人有方士敎令服紫金錠遂各服一錠一人下惡物如膿狀一人下死蟲皆愈醫鑑
一名萬病解毒丹方見解毒
天靈蓋散
下瘵蟲天靈蓋兩指大以檀香湯洗過酥灸檳榔五箇阿魏甘遂麝香安息香各二錢朱砂一錢右爲末每服三錢別以薤白葱白各十四莖靑蒿二握甘草桃枝柳枝梅枝俱東引者各五寸桑白皮石榴根皮各一片以童尿四升於磁器內文武火煎至一升分作三服每取一服調前藥末五更初服男患女煎女患男煎服藥後如欲吐用白梅含之五更末須下勞蟲或惡物黃水黑糞如未下又進一服天明更進一服如瀉不止用龍骨黃連等分爲末三錢白水調服白粥補之入門
有一婦人兩男子俱患勞瘵服此藥婦人下一蟲如蜈蚣狀一男下赤小蟲數十中有一蟲色微紫大於衆蟲頭有細毛一男下一物如烏梅之狀撥之有足正類蜘蛛類聚
五枝散
取下傳屍勞蟲桃枝李枝梅枝桑枝石榴枝幷取東向小枝各七莖長三寸靑蒿一小握苦練根七寸生藍靑七葉葱白連根洗七箇切右以童尿二升半煎取其半去滓入安息香蘇合香阿魏各一錢煎至一盞濾淸入朱砂雄黃雷丸枯白礬硫黃各半錢爲末檳榔末一錢麝香二分半調和分作二服月初旬五更空心一服若未下早朝再服或吐或下蟲物惡積如出大蟲急用鐵鉗取烈火焚之收入磁甁中埋深山中病人衣服床席幷皆火燒埋僻處直指
神授散
殺傳屍瘵蟲紅椒二斤去子及合口者炒出汗右爲末每一錢一作二錢空心米湯調下如暈悶不能禁卽以酒糊和丸梧子大空心服三五十丸名神授元昔有人與病勞婦人交遂得疾遇一異人云勞氣已入藏令急服二斤其病當去如言服之幾盡大便出一蟲狀如蛇遂愈後人服亦驗得效
瓊玉膏
治勞瘵滋血補氣固元氣之聖藥本方云以一料分十劑可救十人勞瘵正謂此也方見身形
紫河車丸
治傳屍勞瘵兩月皆可愈其餘勞怯一月平復紫河車焙乾一具鱉甲醋灸五錢桔梗胡黃連大黃苦參黃柏知母貝母敗鼓皮心人中白各二錢半草龍膽甘草各二錢犀角蓬朮芒硝各一錢半辰砂一兩水飛右爲末蜜丸梧子大辰砂爲衣溫酒下二三十丸腸熱食前服膈熱食後服入門
凝神飮子
治勞瘵寒熱自汗咯血瘦劇人參當歸白芍藥白茯神白茯苓黃芪白朮半夏麯五味子熟地黃蓮肉麥門冬桔梗甘草各七分右剉作一貼入烏梅一紅棗二水煎服得效
辨瘵蟲形色
取下之後先看蟲色自知輕重蓋蟲先食藏府脂膏故其蟲色白次食血肉故其蟲色黃赤次食精髓故其蟲紫色精髓盡故其蟲黑色傳入腎中病人方思死其蟲白色可三十日服補藥其蟲黃赤色可六十日服補藥其蟲紫黑色此疾已極可百二十日服補藥十中可活一二
一云蟲頭赤食人肉其病可治蟲頭白食人髓其病難治得效
蟲嘴靑赤黃色可療黑色與白色乃食精髓不可療也又云蟲紅色可治肚下黑色者難治肚下白色者萬不一差聖效
瘵蟲嘴黑則已入腎藏不可治醫鑑
諸蟲畏忌藥
凡蟲病忌用甘草蓋蟲聞甘則起聞酸則止一作靜聞苦則定聞辣則頭伏而下入門
治蛔不可用甘草甜物蓋蛔得甘則動於上得酸則靜見苦則安得辛辣則頭伏於下回春
蛔聞酸則靜見苦則安醫鑑
甘謂甘草飴糖蜂蜜砂糖之類酸謂醋烏梅石榴之類苦謂熊膽猪膽黃柏苦參之類辣謂芥子川椒生薑之類也
單方
凡四十一種
黃精
久服下三屍蟲或末服或丸服上屍好寶貨百日下中屍好五味六十日下下屍好五色三十日下皆爛出本草
天門冬
殺三屍蟲去伏屍末服丸服幷佳本草
胡粉
殺三蟲療屍蟲尤良
治寸白蟲取胡粉炒一錢空心和臛中服大效本草
石硫黃
殺腹藏蟲金液丹服之良方見寒門本草
黑鉛灰
治有積自吐蟲者取鉛炒成灰同檳榔末米飮調下二錢
治寸白蟲鉛灰四錢空心先嚼肥肉少許却以砂糖水調服蟲盡下綱目
白鑞塵
大殺瘵蟲可入丸散藥中用之
鷄子炒白鑞塵酒糊丸服治寸白蟲正傳
石菖蒲
殺腹內諸蟲煎服末服丸服幷佳本草
薏苡根
下三蟲又治蛔蟲心痛取根煮汁作糜食之又濃煎服一升大效本草
苦參
殺惡蟲酒漬飮之本草
蕪荑
去三蟲逐寸白蟲能殺諸蟲取二兩和麪炒黃色爲末米飮調二錢服本草
艾汁
殺蛔蟲取一升空心飮當下蟲本草
靑黛
殺惡蟲化爲水此是以藍葉作靛者作末和水服本草
藍靑汁
殺諸蟲皆化爲水飮一升良
殺瘵蟲化爲水生藍靑汁一大盞入雄黃枯白礬安息香降眞香末各半錢麝香一分硏和月初五更空心調服直指
貫衆
殺三蟲及寸白蟲空心煎服或末服之良本草
狼牙
殺腹內一切蟲
殺寸白蟲取爲末蜜丸麻子大空心米飮下一二錢本草
使君子
殺蟲治小兒蛔蟲尤良取七箇火煨去皮空心熟水嚼下蟲盡出回春
萹蓄
殺三蟲及蛔蟲止蟲痛煮取濃汁空心服一升蟲卽下本草
鶴虱
殺五藏蟲殺蟲藥此爲最要又主蛔蟯蟲
蛔厥心痛取爲末蜜丸梧子大空心蜜湯下四五十丸
蟲痛取末二錢空心溫醋調下蟲當出本草
大腸蟲出不斷斷之復生鶴虱末水調服得效
生地黃
治蟲心痛擣取汁搜麪作餺飥或冷淘食之忌用鹽當利出蟲永差
一女患心痛氣垂絶作地黃冷淘食之便吐一物如蝦蟆狀其病頓愈本事
槐木耳
治蛔蟲心痛取槐上木耳燒存性爲末和水服若不止飮熱水一升蟲卽下本草
川椒
殺瘵蟲及諸蟲煎服丸服皆佳本草
治瘵紅椒二分苦練根一分作末丸服屍蟲盡從大便泄出煎服亦良正傳
乾漆
殺三蟲及傳屍勞蟲碎炒令煙盡爲末蜜丸梧子大溫水下十五丸或爲末溫水調一錢服亦治蛔厥心痛本草
檳榔
殺三蟲伏屍及寸白諸蟲赤色味苦者殺蟲炮爲末每二錢空心以葱蜜湯調下卽效本草
榧實
去三蟲又治寸白蟲去殼常食七枚久則其蟲自下盡一斤乃除根回春
苦練根
殺諸蟲及蛔蟲寸白蟲
治五種蟲取根白皮爲末米飮下二錢本草
蛔厥心痛取白皮細切濃煎汁一盞徐徐飮之或以汁煮米作粥服之
下寸白蟲及諸蟲取白皮細切一兩入黑豆二十粒水煎臨熟入砂糖二錢調服蟲卽下入門
雷丸
殺三蟲及蛔蟲寸白蟲水浸去皮切焙爲末每一錢月初五更調米飮服之本草
鰻鱺魚
殺傳屍勞瘵蟲又殺諸蟲久病疲瘵人和五味煮熟常食之或曝乾灸之令香常食亦良
昔有女子病瘵家人取置棺中流之於江漁人取視猶活多煮此魚食之病愈遂爲漁人之妻本草
白頸蚯蚓
去三蟲伏屍殺長蟲蛔蟲取乾熬作末和米飮服或作汁服本草
金線蛙
殺屍疰瘵蟲及蛔蟲或燒或煮常服之本草
石榴東引根皮
療蛔蟲寸白蟲取皮一握濃煎空心服諸蟲盡下本草
櫻桃東行根
療蛔蟲及寸白蟲濃煎空心服本草
桃葉
治三蟲除屍蟲擣葉取汁一升飮之本草
脂麻油
殺一切蟲取油一合鷄子二箇芒硝一兩攪勻服之蟲卽下種杏
馬齒莧
殺諸蟲及寸白蟲生擣絞汁服或煮熟和鹽醋空腹食之蟲自下本草
野鴨
殺腹中一切蟲消十二種蟲煮熟食肉飮汁良本草
熊膽
殺蟲又治蛔心痛取大豆許溫水和服本草
猫肝
殺瘵蟲黑猫生取肝曬乾爲末月首五更空心溫酒調服直指
啄木鳥
殺瘵蟲啄木鳥一隻活取朱砂四兩爲末精猪肉四兩細切拌勻喂禽一晝夜肉盡爲度取禽以鹽泥固濟火煆一夜來日不見太陽取出不得打破埋入地中二尺許經一晝夜取出去鹽泥銀石器內硏爲細末以好酒入麝香少許作一服調下置病者帳中緊閉候之其蟲必從口鼻中出急以鐵鉗鉗入沸油中煎殺之正傳
童子尿
治勞瘵取飮之極效古人云服凉藥百無一生飮溲尿萬無一死惟脾胃虛及氣血弱者必以滋補藥中量入以代降火之藥服時入薑汁或甘草末少許和服尤佳入門
獺肝
治傳屍勞瘵沈頓羸瘁急取獺肝一具陰乾爲末溫水調一錢日三服神效本事
獺爪
瘵蟲居肺葉內蝕肺系故咯血聲嘶最難治獺爪爲末溫酒調下神效本事
鍼灸法
骨蒸傳屍勞瘵宜早灸崔氏四花穴詳見鍼灸晩則無及矣入門
瘵蟲居肺間蝕肺系故咯血聲嘶此所謂膏之上肓之下鍼之不到藥之不及宜早灸膏肓腧肺腧四花穴爲佳入門
治勞瘵癸亥夜三更六神皆聚之時解去上體衣服於腰上兩傍微陷處謂之腰眼直身平立以筆點定然後上床合面而臥每灼小艾炷灸七壯蟲或吐出或瀉下卽安名曰遇仙灸得效
先一日點定腰眼穴至半夜子時交癸亥日期便灸七壯或九壯或十一壯尤妙其蟲從大便出卽焚之醫鑑
骨蒸勞熱灸膏肓三里
勞瘵骨蒸或板齒乾燥大椎鳩尾各灸二七壯又膏肓肺腧四花大椎等穴若灸之早百發百中
傳屍勞瘵涌泉鍼三分瀉六吸有血可治無血必危豊隆治痰鍼入一寸瀉十吸丹田治氣喘鍼入三分補二呼已上入門
內景篇卷之四
小便
小便原委
靈樞曰水穀者常幷居胃中成糟粕而俱下于大腸而成下焦滲而俱下濟泌別汁循下焦而滲入膀胱焉
內經註曰水液自迴腸泌別汁滲入膀胱之中胞氣化之而爲尿以泄出也
難經註曰水穀自小腸盛受於闌門以分別也其水則滲灌入於膀胱上口而爲溲便詳此三說則小便卽泌別之水液滲入膀胱以出者也內經曰飮入於胃遊溢精氣上輸於脾脾氣散精上歸於肺通調水道下輸膀胱則小便又似水飮精微之氣上升脾肺運化而後成者也夫溲尿者水也水之下流其性則然也飮入於胃其精氣雖上升其本體固不能上升則豈可謂小便獨爲氣化所成哉內經曰膀胱者津液藏焉氣化則能出矣且水者氣之子氣者水之母氣行則水行氣滯則水滯或者謂小便純由泌別不由運化蓋不明此理故也東垣
脬爲尿器
膀胱雖曰津液之府至於受盛津液則又有脬而居膀胱之中焉故內經曰脬移熱於膀胱靈樞曰膀胱之脬薄以濡類纂曰膀胱者脬之室也夫脬之居於膀胱也有上口而無下口津液旣盛於脬無由自出必因乎氣化而後能漸漬浸潤於胞外積於脬下之空處遂爲尿以出於前陰也若曰脬下無空處則人尿急時至厠安能卽出乎夫惟積滿脬下之空處而不可再容故急急則至厠卽出矣東垣
辨尿色
水液渾濁皆屬於熱
小便黃者小腹中有熱也
肝熱病者小便先黃
足陽明之脈病氣盛則尿色黃內經
疸證小便如黃柏汁仲景
小便有五色惟赤白色者多赤色多因酒得之白色乃下元虛冷資生
下焦無血小便澁數而黃正傳
小便不禁赤者有熱白者氣虛
脈法
少陰脈數婦人則陰中生瘡男子則氣淋
腎脈滑實爲癃㿉仲景
遺精白濁當驗於尺結芤動緊二證之的脈訣
便血則芤數則赤黃實脈癃閉熱在膀胱脈訣
兩尺脈洪數必便濁遺精正傳
淋脈盛大而實者生虛細而澁者死脈經
癃病脈細不治綱目
淋病之脈細數何妨少陰微者氣閉膀胱女人見之陰中生瘡大實易愈虛澁則亡醫鑑
小便難外候
候其鼻頭色黃者小便必難仲景
候其鼻準色黃者知其小便難也正傳
小便不利
陰虛則小便難仲景
小便澁者血因火爍下焦無血氣不得降而滲泄之令不行也宜補陰降火四物湯方見血門加知母黃柏
下焦無血小便澁數而黃四物湯加知母黃柏牛膝甘草梢
小便難者出不快也經曰陽入陰分則膀胱熱而小便難惟陰分虛而陽熱承之若小便黃赤則萬全木通散利之入門
小便數而不利者有三若大便泄瀉而津液澁少者一也宜利而已若熱搏下焦津液不能行者二也必滲瀉乃愈若脾胃氣澁不能通調水道下輸膀胱而化者三也可順氣令施化而出宜茯苓琥珀散綱目
上盛下虛小便赤澁或欲成淋宜淸心蓮子飮方見消渴導赤散方見五藏得效
腎虛小便數而瀝如欲滲之狀宜平補元直指
萬全木通散
治膀胱有熱小便難而黃滑石二錢木通赤茯苓車前子炒瞿麥各一錢右爲末水煎服或取末三錢水調服入門
茯苓琥珀散
治小便澁數宜滲泄分利之澤瀉一兩滑石七錢赤茯苓白朮琥珀猪苓各五錢肉桂甘草灸各三錢右爲末每三錢以長流甘爛水一盞調下以美饍壓之綱目
平補元
治小便數而瀝如欲滲漏或遺尿不禁兎絲子酒製山茱萸酒浸焙當歸益智仁各五錢川鍊肉牛膝胡蘆巴炒杜冲薑汁炒巴戟肉蓯蓉酒浸各三錢半乳香二錢右爲末糯米糊和丸梧子大棗湯或鹽湯下五十丸直指
一方
治心經蓄熱小便赤澁梔子仁大黃煨連翹甘草各等分右剉五錢水煎服湯液
小便不通
胞移熱於膀胱則癃尿血內經
膀胱不利爲癃內經八正散加木香主之
足厥陰之脈過陰器所生病遺尿閉癃督脈者女子入繫挻孔其孔尿孔之端也其生病癃痔遺尿足三焦者太陽之別也入絡膀胱約下焦實則癃閉虛則遺尿綱目
閉癃合而言之一病也分而言之有暴久之殊蓋閉者暴病爲尿點滴不出俗呼小便不通是也癃者久病爲尿澁淋瀝點滴而出一日數十次或百次名爲淋病是也綱目
熱在下焦塡塞不便其證小便閉塞而不渴時見躁者是也元素
小便不通有氣血之異如渴而小便不通者熱在上焦氣分宜淸肺散如不渴而小便不通者熱在下焦血分宜滋腎丸東垣
小便不通臍下狀如覆椀痛悶難堪治法有二如氣不能化而不通則陳皮茯苓湯調木香沈香末二錢空心服兼用吐法以提之如血汚於下而不通則用桃仁承氣湯之類方見寒門以破之綱目
夫熱則不通令則不禁其熱盛者小便閉而絶無其熱微者小便難而僅有直指
小便不通乃血澁致氣不通而竅澁宜導氣除燥湯東垣
小便不通宜五苓散方見傷寒導赤元地膚子湯宣氣散通關丸猪苓湯加味五苓散透泉散
八正散
治膀胱熱積小便癃閉不通大黃木通瞿麥萹蓄滑石梔子車前子甘草各一錢右剉作一貼入燈心一錢空心水煎服局方
淸肺散
治渴而小便閉猪苓通草各一錢半赤茯苓澤瀉燈心車前子各一錢萹蓄木通瞿麥各七分琥珀五分右剉作一貼空心水煎服東垣
滋腎丸
治不渴而小便閉黃柏知母幷酒洗焙各一兩肉桂半錢右爲末水丸梧子大空心白湯下百丸東垣一名泄腎丸
一人病小便不通腹脹脚腫雙睛凸出晝夜不眠苦痛不可言且苦嘔噦衆醫無效東垣曰膀胱者津液之府氣化則能出矣小便癃閉是無陰而陽氣不化者也此人奉養太厚膏粱積熱故膀胱者腎之府久而乾涸小便不化今內關外格之病悉具死在朝夕但治下焦其疾自愈遂處此方服之須臾尿出如涌泉卽差
導氣除燥湯
治小便不通赤茯苓一錢半黃柏一錢二分滑石知母澤瀉各一錢右剉作一貼入燈心一錢空心水煎服東垣
導赤元
治膀胱有熱小便不通大黃一兩半炒梔子一兩二錢木通生乾地黃各八錢赤芍藥赤茯苓滑石各四錢右爲末蜜丸梧子大以導赤散方見五藏煎水空心呑下三五十丸直指
地膚子湯
治下焦熱結小便不通地膚子一錢知母黃芩猪苓瞿麥枳實升麻通草冬葵子海藻各七分右剉作一貼空心水煎服
女人房勞後小便不通脈沈細用猪腎半隻同煎服最效得效
宣氣散
治癃閉急痛甘草梢木通各三錢梔子二錢葵子滑石各一錢右末二錢燈心湯調下
通關丸
治小便不通黃柏知母幷酒炒滑石各二兩木通一兩肉桂三錢右爲末水丸梧子大空心白湯下百丸醫鑑
猪苓湯
治熱結小便不通猪苓木通澤瀉滑石枳殼黃柏酒浸牛膝麥門冬瞿麥萹蓄車前子各七分甘草三分右剉作一貼入燈心一錢空心水煎服回春
加味五苓散
治虛寒小便不通五苓散料等分加當歸枳殼牛膝木通甘草梢亦等分右剉入燈心一撮空心同煎服回春
透泉散
治小便赤澁不通滑石一兩芒硝甘草各五錢琥珀二錢半右細末每二錢空心以燈心煎湯調下總錄
老虛人癃閉
年老人小便不通多是氣短血虛四物湯加黃芪煎水呑下滋腎丸空心回春
老人氣虛小便不通四物湯加黃芪人參呑下滋腎丸正傳
老人虛人小便不通琥珀末以人參赤茯苓煎湯調空心服
癃閉宜吐
小便不通屬氣虛血虛有實熱有痰氣閉塞皆宜吐之以提其氣氣升則水自降蓋氣承載其水也氣虛用參朮升麻血虛用四物痰多二陳皆先服後探吐之實熱當利之用八正散方見上
一人病小便不通諸藥無效丹溪曰此積痰病也積痰在肺肺爲上焦而膀胱爲下焦上焦閉則下焦塞比如滴水之器必上竅通而後下竅之水出焉乃以二陳湯先飮大吐之病如失丹溪
痰多阻滯水道不通二陳湯加香附子木香木通煎之先服一盞以餘渣探喉中吐之以提其氣氣升則水自降
實熱不通砂糖水調黑牽牛末一二錢服探吐之入門
癃閉宜瀉
實熱癃閉用八正散蓋大便動則小便自通矣
水道不行其本在腎合用牽牛澤瀉其末在肺合用葶藶桑皮更以木通滑石佐之又能透達雖然大便小便脈絡相貫人有多日小便不通但用神保元方見氣門輩大瀉數行小便自通直指
實熱尿閉宜用導水丸三花神祐丸幷見下門
轉脬證
轉脬證候臍下急痛小便不通凡强忍小便或尿急疾走或飽食忍尿或飽食走馬或忍尿入房使水氣上逆氣迫於脬故屈戾而不得舒張也脬落卽殂直指
轉脬證候孕婦多有之患在忍縮小便或醉飽入房使小腸之氣逆而不通大腸之氣與之俱滯外水不得入膀胱內水不得出膀胱淋瀝急數每欲尿時痛不可言大便亦裏急頻倂似痢非痢必以手按臍下庶可立出小便甚者因此腹脹浮腫治法用凉藥疎利小腸中熱仍與通泄大腸迨其腹中攪痛大便大下則尿脬隨卽歸正小便自然順流直指
胎婦轉脬之病稟受弱者憂悶多者性急躁者食味厚者大率有之古方用滑利疎導藥鮮有應效因思脬爲胎所壓展在一邊脬系了戾不通爾胎若擧起懸在中央脬系得疎水道自行一婦患此診之兩手似濇重取則弦此得之憂患濇爲血少氣多弦爲有飮遂以四物湯加參朮半夏陳皮甘草生薑空心煎服隨以指探喉中吐出藥汁竢少頃又與一貼次早亦然如是與八貼而安此法恐偶中後歷用數人皆驗丹溪
轉脬宜二石散加木通車前子等分煎服仍施陰陽熨法入門
轉脬用蒲黃散滑石散葱白湯
老人脬轉困篤欲死六味地黃丸倍澤瀉服之效方見虛勞
孕婦脬轉宜參朮飮
二石散
治脬轉八九日不得尿滑石寒水石葵子各一錢水十盞煎至五盞空心分二服入門
蒲黃散
治脬轉不得尿蒲黃滑石各等分爲末每二錢鷄子淸調下總錄
滑石散
治脬轉不得尿寒水石二兩滑石亂髮灰車前子木通各一兩葵子一合右剉水一斗煮取五升每服一升日三次卽通得效
葱白湯
治小便卒暴不通小腹膨脹氣上衝心悶絶欲死此因驚憂暴怒氣承膀胱鬱閉而脬系不正陳皮三兩葵子一兩葱白三莖右剉水五升煮取二升分三服得效
參朮飮
治孕婦轉脬小便不通四物湯料加人參白朮半夏陳皮甘草各一錢右剉作一貼入生薑三片大棗二枚水煎空心服服後探吐之丹溪
一方葵子梔子炒滑石各五錢木通三錢右剉作一貼水煎空心服外以葵子梔子滑石爲細末入田螺肉擣膏或生葱汁調貼臍中立通正傳
一孕婦九月轉脬尿閉脚腫形瘁脈左稍和而右澁此必飽食氣傷胎系弱不能自擧而下壓膀胱故閉而不通以人參白朮當歸芍藥陳皮半夏甘草煎服四貼次早煎査頓服探吐小便大通皆黑水丹溪
一孕婦轉脬脈細氣弱胎壓膀胱下口用補藥恐加急滿令産婆以香油抹手入産門托起其胎尿出如注丹溪
又法將孕婦倒竪起胎自墜轉其尿注出勝於手托丹溪
關格證
邪在六府則陽脈不和陽脈不和則氣留之氣留之則陽脈盛矣邪在五藏則陰脈不和陰脈不和則血留之血留之則陰脈盛矣陰氣太盛則陽氣不得相營故曰格陽氣太盛則陰氣不得相營故曰關陰陽俱盛不得相營故曰關格關格者不得盡其命而死矣靈樞
關則不得小便格則吐逆關者甚熱之氣格者甚寒之氣無出曰關無入曰格寒在胸中遏絶不入熱在下焦塡塞不便潔古
陰陽易位病名關格寒在胸中水漿不下故曰格熱在丹田小便不通故曰關雲岐
關者不得小便格者吐逆上下俱病也綱目
內經曰人迎脈大於氣口四倍名曰格氣口脈大於人迎四倍名曰關
兩寸俱盛曰關格其證嘔逆而小便不通者是也正傳
此證多死寒在上熱在下故也
大小便不通亦謂之陰陽關格乃三焦約之病也凡大小便不通內經謂之三焦約約者不行也長流水煎八正散服之類聚
關格者謂膈中覺有所礙欲升不升欲降不降欲食不食此爲氣之橫格也醫鑑
關格宜芒硝湯大承氣湯方見寒門中虛者補中益氣湯加檳榔以升降之痰格者枳縮二陳湯
芒硝湯
治關格不通芒硝二兩半滑石三兩冬葵子炒三合右以滑石葵子爲麤末取五錢水煎至半入芒硝一錢再一沸空心服總錄
枳縮二陳湯
治關格上下不通此痰隔中焦也服此出痰枳實一錢川芎八分縮砂白茯苓貝母陳皮蘇子瓜蔞仁厚朴便香附子各七分木香沈香各五分甘草三分右除二香剉作一貼薑三片同煎入竹瀝及沈香木香濃磨水調和服之醫鑑
關格宜吐瀉
關格必用吐以提其氣之橫格不必在出痰也有痰者二陳湯方見痰飮探而吐之中氣虛而不運者補中益氣湯加木香檳榔以升降之
陰陽關格前後不通大便快利則小水自行鉤玄
關格死在朝夕但治下焦可愈宜大承氣湯方見寒門入門
一婦人忽吐逆大小便不通煩亂四肢漸冷無脈與大承氣湯一劑至夜半漸得大便通脈漸和翌日乃安此關格之病極爲難治垂死而活只此一人耳孫兆
關格忌用淡滲利小便之藥入門
一小兒小溲不通號跳旋轉下則成砂石大便秘肛門脫出一二寸戴人曰此下焦塞也不吐不下則下焦何以開不令飮水則小溲何以利以調胃承氣湯一兩加牽牛子頭末三錢河水煎服又用苽蔕末糊丸芥子許六十丸呑下上吐下瀉一時齊出有膿有血涌泄旣定令飮新水二三十次每次飮一盞其病如失子和
洗熨法
陰陽熨法又名冷熱熨法治脬轉及二便不通先以冷物熨小腹幾次後以熱物熨如前數又以冷物熨之自通入門
治脬轉小便不通生薑葱白紫蘇葉各一握煎湯密室內熏洗小腹外腎肛門等處再溫再洗拭乾於綿被仰坐垂脚自舒其氣次用赤茯苓赤芍藥白芍藥各五錢蜀葵子二錢半右剉一兩煎水調蘇合香元方見氣門三丸幷靑鹽末半錢空心溫服卽效得效
小便難小腹脹不急治殺人葱白三斤細剉炒熱以帕子包分兩裹更替熨臍下卽通得效
又炒鹽半斤囊盛熨臍下亦通得效
産後小便不通腹脹如鼔悶亂不省此由産時尿脬運動不順用鹽塡臍中葱白十餘根細切厚鋪鹽上用大艾炷灸之覺熱氣直入於腹內卽通神驗得效
掩臍法
轉脬一證諸藥不效失救則死以甘遂末水調敷臍下內以甘草節煎湯飮之及藥汁至臍二藥相反脬自轉矣小水來如泉涌此救急之良方也但二藥須兩人各買各處劑之不可一處同置爲妙鉤玄
小便閉大田螺生擣細封臍上卽通綱目
治小便不通麝香半夏末塡臍中上用葱白田螺二味擣成餠封臍上用布線縛定下用皂角煙入陰中自通女人用皂角煎湯洗陰戶內回春
治小便不通通臍法以白磁甁滿盛水以有字紙七重密封甁口於患人臍內用鹽一捻塡之倒置甁口覆在臍上偃臥如覺冷小便卽通類聚
治小便癃閉不通宜貼臍膏方見大便通關散
通關散
治小便不通白礬生白鹽各二錢半右硏勻以紙圏圍臍抄藥在內滴冷水藥上卽通類聚
難治不治證
嘔噦而小便不通者難治中滿鼓脹病小便不通者亦難治回春
老人氣虛一作短小便不通爲下焦血氣乾者死正傳
關格不通不得尿頭無汗者可治有汗者死仲景
頭汗內外關格小便不通此爲陽脫不治得效
凡關格見頭汗者死入門
傷寒熱病及風溫狂言直視遺尿者死入門
小便不禁
遺尿者尿出不自知覺也綱目
膀胱不約爲遺尿內徑
水泉不止者是膀胱不藏也註曰水泉者前陰之流注也內經
腎與膀胱俱虛內氣不充故脬中自滑所出多而色白焉是以遇夜而陰盛愈多直指
下焦蓄血與虛勞內損則便尿自遺而不知直指
下焦虛寒不能溫制水液則便尿欲出而不禁直指
肺氣虛則尿色變卒遺失無度甲乙
內經曰水之本在腎其末在肺則知天一之水自上而下相爲貫通也直指
經曰下虛則遺尿下虛謂膀胱下焦虛也仲景曰下焦竭則遺尿失便其氣虛不能自禁制也又云下焦不歸則遺溲世用桑螵蛸鷄肶胵之類是也綱目
小便遺失者肺氣虛也宜安臥養氣禁勞役以參芪補之不愈則當責有熱用黃柏生地黃綱目
小便不禁色赤爲熱色白爲虛入門
小便無度或淋瀝不禁乃陰挺痿痺也六味地黃丸方見虛勞去澤瀉加益智仁回春
小便不禁屬熱屬虛熱者五苓散合解毒湯方見幷寒門虛者五苓散合四物湯方見血門加山茱萸五味子
下虛內損而不禁宜補膀胱陰血瀉火邪爲主加減八味丸六味地黃元加知母黃柏五味子補陰丸最妙方見虛勞
虛冷不禁遇夜愈多宜縮泉元秘元丹老人虛人宜五子元家韭子元參芪湯産後遺尿宜補脬飮猪脬湯小兒遺尿宜鷄腸散鷄肶胵散通用大兎絲子元茸香元旣濟丸
傷寒遺尿中暑遺尿幷見各門
縮泉元
治脬氣不足小便頻數一日百餘次烏藥益智仁等分爲末酒煮山藥糊和丸梧子大臨臥鹽湯下七十丸入門
秘元丹
治虛損小便不禁危急者方見精門
五子元
治小便不禁遇夜愈多頭眩脚弱老人虛人多有此證大能耗人精液令人卒死兎絲子酒製韭子略炒益智仁茴香炒蛇床子炒各等分右爲末酒糊和丸梧子大糯米飮下五七十丸得效
家韭子元
治腎陽衰敗脬冷遺尿不禁家韭子略炒六兩鹿茸燎去毛四兩肉蓯蓉酒浸牛膝酒浸熟地黃當歸酒洗各二兩兎絲子酒製巴戟各一兩半杜冲炒石斛酒洗乾薑炮桂心各一兩右爲末酒糊和丸梧子大空心溫酒或鹽湯下百丸得效
參芪湯
治氣虛遺尿人參黃芪蜜炒白茯苓當歸熟地黃白朮陳皮各一錢益智仁硏八分升麻肉桂各五分甘草三分右剉作一貼薑三片棗二枚水煎空心服老人加炮附子回春
補脬飮
治婦人因産傷脬小便不禁或漏濕不乾或小便不利黃絲絹生者一尺剪碎白牡丹根皮末二錢千葉者他無效白芨末一錢右水一椀同煎至絹爛如餳空心頓服服時不得作聲作聲無效得效
猪脬湯
治婦人因産脬破小便不禁人參白朮各二錢桃仁陳皮黃芪白茯苓川芎當歸各一錢右剉作一貼入猪脬或羊脬同煎空心服丹溪
一婦人難産因收生者不謹以致尿脬損破得小便淋瀝病遂爲廢人予思之肌肉破傷在外者尙可補完脬雖在腹恐亦可治診其脈虛甚試與峻補以此方煎以猪羊脬湯極飢時飮之一月而安蓋是血氣驟長其脬自完恐稍遲亦難成功也丹溪
鷄腸散
治小兒遺尿不禁多因脬寒或稟受陽氣不足故也鷄腸燒牡蠣粉白茯苓桑螵蛸蒸各五錢辣桂龍骨各二錢半右剉每二錢薑三片棗二枚水煎空心服或爲末一錢米飮調服得效
鷄肶胵散
治小兒遺尿鷄肶胵一具鷄腸一具燒存性猪脬一箇灸焦右爲末一錢酒調下回春
大兎絲子元
治脬氣虛寒小便不禁兎絲子酒製肉蓯蓉酒浸各二兩牡蠣煆五味子附子炮鹿茸酒灸各一兩桑螵蛸酒灸鷄肶胵灸各五錢右爲末酒糊和丸梧子大空心溫酒或鹽湯下七十丸得效
茸香元
治虛損遺尿不禁或虛冷尿多鷄內金灸七錢半鹿茸酥灸肉蓯蓉酒浸當歸酒洗各五錢龍骨煆牡蠣粉巴戟赤石脂禹餘粮煆醋淬硏白薑益智仁乳香各二錢半右爲末糯米糊和丸梧子大空心鹽湯下七十丸直指
旣濟丸
治脬氣不足有陰火小便不禁兎絲子酒製益智仁炒白茯苓韭子炒肉蓯蓉酒洗當歸熟地黃各五錢黃柏知母幷鹽水炒牡蠣粉山茱萸肉酒蒸各三錢五味子一錢右爲末麪糊和丸梧子大空心鹽湯下百丸醫鑑
諸淋證
淋之爲病小便如粟狀小腹弦急痛引臍中仲景
諸淋所發皆腎虛而膀胱有熱也心腎氣鬱蓄在下焦故膀胱裏急膏血砂石從小便道出焉於是有欲出不出淋瀝不斷之狀甚者窒塞其間則令人悶絶矣直指
大凡小腸有氣則小便脹小腸有血則小便澁小腸有熱則小便痛痛者爲血淋不痛者爲尿血敗精結者爲砂精結散者爲膏金石結者爲石直指
最不可用補藥氣得補而愈脹血得補而愈澁熱得補而愈盛水道不行加之穀道閉遏未見其能生者也直指
淋者小便淋瀝澁痛欲去不去去而又來曰淋醫鑑
淋皆屬熱間有冷者由心腎氣鬱小腸膀胱不利或忿怒房勞忍尿酒肉濕熱下流干於肝經挺孔鬱結初則熱淋血淋久則火爍爲砂石淋如湯罐煎久而生磏入門
腎虛極而淋者當補腎精而利小便不可獨用利水藥正傳
五淋者膀胱蓄熱也回春
淋而小腹脹滿甚者宜瀉腎湯入門
諸淋皆屬于熱雖有冷淋蓋千百之一也綱目
淋雖有五皆屬於熱取滋腎丸百丸以四物湯加甘草梢虎杖根木通桃仁滑石木香煎湯呑下兼灸三陰交穴名累試累效
淋病不可發汗發汗則便血仲景
淋病有五
一曰勞淋二曰血淋三曰熱淋四曰氣淋五曰石淋本草
勞淋
苦倦虛損小便不出小腹急痛本草
勞淋者遇房勞卽發痛引氣衝穴名痛墜及尻正傳
勞傷虛損則發宜四物湯方見血門加知母黃柏滑石琥珀入門
酒慾過傷膀胱之氣虛損滯而成淋宜補中益氣湯方見內傷升補眞氣醫鑑
縱慾强留不泄淫精滲下而作淋宜益元固眞湯醫鑑
益元固眞湯
治縱慾强留不泄淫精滲下作淋甘草梢二錢山藥澤瀉各一錢半人參白茯苓蓮蘂巴戟升麻益智仁黃柏酒炒各一錢右剉作一貼水煎空心服醫鑑
血淋
小便不出時下血疼痛滿急本草
遇熱則發甚則尿血熱結莖痛宜四物湯加知母黃柏澤瀉赤茯苓入門
色鮮者心與小腸虛熱導赤散方見五藏去甘草加黃芩色如黑豆汁者腎與膀胱火也宜五淋散方見下
血淋宜增味導赤散金黃湯小薊飮子
死血作淋牛膝膏最妙方見下
增味導赤散
治血淋澁痛生乾地黃木通黃芩車前子梔子仁川芎赤芍藥甘草各一錢右剉作一貼薑三片竹葉十片空心水煎服直指
金黃湯
治小便出血水道澁痛鬱金瞿麥生乾地黃車前子滑石芒硝各五錢右爲麤末每取五錢空心水煎服類聚
小薊飮子
治下焦結熱尿血淋痛生地黃二錢小薊根滑石通草蒲黃炒藕節竹葉當歸山梔仁甘草灸各七分右剉作一貼空心水煎服濟生
熱淋
小便熱赤色淋瀝不快臍下急痛本草
暴淋痛甚尿赤淋瀝宜八正散方見上導赤元方見上
滋腎丸方見上百丸以加梔子導赤散煎水呑下空心
益元散方見暑門二錢加木香檳榔茴香各一錢爲末空心白湯點服入門
氣淋
小便澁滯常有餘瀝不盡小腹脹滿宜沈香散通秘散或益元散加木香檳榔茴香爲末如上法點服入門
氣虛而淋八物湯方見虛勞加黃芪虎杖根黃芩牛膝煎服
沈香散
治氣淋小腹脹滿葵子赤芍藥各七錢半沈香石韋滑石王不留行當歸各五錢陳皮靑皮木香甘草各二錢半右爲末每二錢空心以大麥煎湯調下入門
剉取一兩煎服名沈香飮
通秘散
治氣淋痛不可忍香附子陳皮赤茯苓各等分右剉五錢空心水煎服得效
石淋
莖中痛尿不能出內引小腹膨脹急痛尿下砂石令人悶絶本草
莖中痛努力出砂石正傳
沙淋凝脂而易散石淋結塊而難消攻療石淋以枳殼散卽六一枳殼散煎水呑來復丹方見氣門爲妙久服則關絡開通怱爾大便通泄石塊自小便出直指
益元散偏主石淋
石淋宜石燕丸滑石散鵬砂散
石燕丸
治石淋石燕子燒赤醋淬三次硏水飛焙乾滑石石韋瞿麥穗各一兩右爲末糊丸梧子大空心以瞿麥燈心煎湯下三五十丸日二綱目
滑石散
治沙石淋痛割滑石石膏各五錢石韋瞿麥木通蜀葵子各三錢右爲末每取二錢以葱白二莖燈心一握蜜二匙煎湯空心調下直指
鵬砂散
治沙石淋急痛鵬砂琥珀赤茯苓蜀葵子陳橘皮各三錢右爲末取二錢以葱白二莖麥門冬二十一粒蜜二匙煎湯空心調下直指
淋病有八
五淋之外又有膏淋沙淋冷淋合爲八也
膏淋
尿出如膏莖中澁痛入門
尿濁如膏浮凝如脂正傳
膏淋宜鹿角霜丸秋石元海金沙散香兒散
一少年患膏淋三年藥餌鍼灸無少減戴見之曰惑蠱之疾也亦曰白淫實由小腹熱非虛也以藥涌痰三升又瀉積穢數行尋覺病去矣子和
鹿角霜丸
治膏淋或黃赤白黯如脂膏狀淋澁作痛鹿角霜白茯苓秋石煉者各等分右爲末麪糊和丸梧子大空心米飮下五十丸三因
秋石元
治濁氣干淸精散而成膏淋黃赤白黯如肥膏油蜜之狀白茯苓一兩桑螵蛸灸鹿角膠珠秋石各五錢右爲末糕糊和丸梧子大空心人參湯下五十丸直指
海金沙散
治膏淋海金沙滑石各一兩甘草二錢半右爲末每一錢麥門冬燈心煎湯調下入門
香兒散
治血淋及沙淋膏淋如條痛如刀割眞麝香五分葱白一根同擣取汁孩兒茶三錢半琥珀二分半爲末調百沸湯入葱汁空心同服如神種杏
沙淋
陰莖中有砂澁痛尿不得卒出砂出痛止正傳
小便出細砂沈在缸底膀胱陰火煎熬津液凝結輕則爲砂重則爲石
沙淋宜二神散魚石散苦杖散琥珀散
二神散
治砂石淋急痛海金沙七錢半滑石五錢右爲末取二錢以木通麥門冬車前草煎湯入蜜少許調下
魚石散
治砂石淋莖中作痛石首魚頭中骨五對火煆爲末滑石五錢右爲末分二服木通湯調下砂出盡乃安正傳
苦杖散
治砂石淋每尿時器中剝剝有聲痛楚不堪杜牛膝卽虎杖根細剉每一合卽一兩水五盞煎耗其四留其一去滓以麝香乳香各少許硏調服之得效
琥珀散
治砂石淋琥珀滑石各二錢木通當歸木香鬱金萹蓄各一錢右爲末每三錢以蘆葦葉煎湯空心調下無葦葉則代竹葉
冷淋
必先寒慄小便澁數竅中腫痛入門
亦有挾冷而淋者其證先寒戰而得溲便蓋冷氣與正氣交爭冷氣勝則寒戰成淋正氣勝則寒戰解而得便尿也直指
冷淋宜八味丸方見虛勞生附湯木香湯
生附湯
治冷淋小便澁痛增寒凜凜附子生滑石各七分木通半夏製瞿麥各一錢二分右剉作一貼入生薑七片燈心二十莖蜜半匙空心水煎服得效
木香湯
治冷淋小便淋澁身體淸冷木通木香當歸白芍藥靑皮茴香檳榔澤瀉陳皮甘草各七分肉桂三分右剉作一貼入薑五片空心水煎服直指
諸淋通治
淋證所感不一或因房勞或因忿怒或因醇酒或因厚味蓋房勞者陰虛火動也忿怒者氣動生火也醇酒厚味者釀成濕熱也積熱旣久熱結下焦所以淋瀝作痛初則熱淋血淋久則煎熬水液稠濁如膏如砂如石也夫散熱利小便只能治熱淋血淋而已其膏淋沙淋石淋必須開鬱行氣破血滋陰方可也古方用鬱金琥珀開鬱也靑皮木香行氣也蒲黃牛膝破血也黃柏生地黃滋陰也東垣治小腹痛用靑皮黃柏夫靑皮疎肝黃柏滋腎蓋小腹乃肝腎之部位也
諸淋通用瀉腎湯鬱金黃連丸三因琥珀散石韋散五淋散通草湯琥珀散方見上二神散方見上必效散海金沙散澹寮方五淋散婦人白茅湯小兒藥毒成淋
瀉腎湯
諸淋小腹脹急甚者宜用此大黃二錢剉密器水浸一宿磁石碎一錢六分石菖蒲生地黃各一錢玄參細辛各八分芒硝赤茯苓黃芩各六分甘草四分右剉水二盞煎藥至一盞半入大黃煎至七分去滓下芒硝攪勻空心服入門
鬱金黃連丸
治小腸膀胱積熱或癃閉不通或遺尿不禁或白濁如泔或膏淋如膿或如梔子水或如沙石米粒或如粉糊俱熱證也悉主之滑石白茯苓各四兩黑牽牛頭末三兩黃芩大黃琥珀各二兩鬱金黃連各一兩右爲末水丸梧子大沸湯下五七十丸
三因琥珀散
治五淋澁痛小便出膿血琥珀海金沙沒藥蒲黃各等分右爲細末每三錢空心以萱草根煎湯調下綱目
石韋散
治諸淋滑石二錢白朮瞿麥赤芍藥冬葵子石韋木通各一錢當歸王不留行甘草各五分右爲末每二錢空心以小麥煎湯調下局方
或剉一兩水煎服亦可
五淋散
治五淋赤芍藥山梔仁各二錢當歸赤茯苓各一錢條黃芩甘草各五分右剉作一服空心水煎服醫鑑
通草湯
治五淋通草葵子茅根桃膠瞿麥當歸蒲黃滑石王不留行各一錢甘草五分右剉作一貼入薑五片空心水煎服濟生
必效散
治一切淋當歸生地黃赤茯苓滑石牛膝山梔仁麥門冬枳殼萹蓄木通知母黃柏二幷酒炒各七分甘草五分右剉作一貼入燈心一團空心水煎服醫鑑
海金沙散
治五淋一服如神當歸酒洗大黃酒浸牛膝酒洗木香雄黃海金沙各五錢右爲末每二錢臨臥好酒調下醫鑑
澹寮五淋散
治五淋梔子仁一錢半赤茯苓赤芍藥各一錢木通滑石甘草各八分竹葉茵蔯各五分右剉作一貼空心水煎服永類
一方
治諸淋四苓散四錢益元散二錢梔子仁一錢右剉作一貼水煎空心服
白茅湯
治婦人産後諸淋無問膏石冷熱皆治之白茅根五錢瞿麥白茯苓各二錢半葵子人參各一錢二分半蒲黃桃膠滑石各七分甘草五分紫貝二箇煆石首魚頭中骨四箇煆右剉分二貼入薑三片燈心二十莖空心水煎服入門
或爲末每二錢木通湯調下
小兒藥毒成淋
一年少自初生七箇月患淋病五日七日必一發其發也大痛捫地叫天水道方行狀如漆如粟者約一盞然後定診其脈輕則濇重則弦視其形瘦而稍長其色靑而蒼意其父必因多服下部藥遺熱在胎留於子之命門而然遂以紫雪和黃柏細末丸梧子大曬十分乾而與二百丸作一服經二時又與三百丸作一服率以熱湯下以食物壓之又經半日痛大作連腰腹水道乃行下如漆如粟者一大椀許其病減十分之八後以陳皮一兩桔梗木通各半兩作一貼與之又下漆粟者一合許遂安丹溪
赤白濁
小便出赤濁或白濁其狀漩面如油光彩不定漩脚澄下凝如膏糊或如米泔或如粉糊或如赤膿皆是濕熱內傷也猶如天氣熱則水渾濁渾濁之病濕熱明矣回春
先賢有言夏則土燥而水濁冬則土堅而水淸此其理也水火旣濟則土自堅其流淸矣小便白濁皆脾有虛熱而腎不足土邪干水也得效
內經曰水液渾濁皆屬於熱
便濁之證因脾胃之濕熱下流滲入膀胱故使溲便或白或赤而渾濁不淸也血虛而熱甚者則爲赤濁此心與小腸主病屬火故也氣虛而熱微者則爲白濁肺與大腸主病屬金故也正傳
赤白濁皆因脾胃濕熱中焦不淸濁氣滲入膀胱爲濁入門
赤者心虛有熱由思慮而得之白者腎虛有寒因嗜慾而致也醫鑑
小便濁主濕熱有痰有虛赤屬血白屬氣與痢疾帶下同治
赤白濁肥人多濕痰二陳湯加蒼朮白朮升麻柴胡或星半蛤粉丸瘦人是虛火四物湯加知母黃柏或珍珠粉丸方見精門樗柏丸入門
思慮勞心宜辰砂妙香散方見神門金蓮丸房勞傷腎者萆薢分淸飮小兎絲子元方見虛勞脾精不斂成漏濁宜蒼朮難名丹四炒固眞丹蠟苓元胃氣下陷宜補中益氣湯方見內傷
凡便濁必兼服加減珍珠粉丸入門
治法宜燥濕降火兼升擧之二陳湯加二朮升麻柴胡白芍藥
白濁宜四君子湯方見氣門合五苓散方見寒門煎服直指又秘精元固本元半苓丸導赤湯皆宜
赤濁宜加味淸心飮淸心蓮子飮方見消渴
赤白濁通用芡實元方見精門妙應丸辰砂妙香散方見神門水火分淸飮桑螵蛸散
赤白濁小腹疼痛不可忍宜作寒治東垣酒煮當歸丸最妙方見婦人正傳
星半蛤粉丸
治濕熱白濁蛤粉二兩南星半夏幷薑製蒼朮靑黛各一兩右爲末薑汁煮神麯作糊和丸梧子大空心薑湯下五七十丸入門
樗柏丸
治濕熱痰火小便濁黃柏降火三兩樗根白皮澁腸一兩靑黛解鬱乾薑斂肺下氣各三錢滑石利竅蛤粉入腎神麯燥濕各五錢右爲末神麯糊和丸梧子大空心白湯下五七十丸入門
金蓮丸
治思慮傷心小便赤濁石蓮肉白茯苓龍骨天門冬麥門冬柏子仁當歸酸棗仁紫石英遠志乳香龍齒各一兩右爲末蜜丸梧子大朱砂爲衣空心溫酒或棗湯下七十丸入門
萆薢分淸飮
治小便白濁凝脚如糊石菖蒲烏藥益智仁萆薢白茯苓各一錢甘草五分右剉作一貼空心入鹽一捻水煎服正傳
蒼朮難名丹
治脾精不禁小便漏濁淋瀝不止手足力乏腰背痠疼盍用蒼朮等劑以斂脾精斂脾謂何精生於穀也蒼朮製四兩茴香炒川練子肉各七錢半川烏炮破故紙炒白茯苓龍骨各一兩右爲末酒麪糊和丸梧子大朱砂爲衣空心米飮下五七十丸直指
四炒固眞丹
治元藏久虛遺精白濁五淋七疝婦人崩帶等證蒼朮一斤剉作四分一分以茴香靑鹽各一兩同炒一分以烏藥川練子各一兩同炒一分以川椒破故紙各一兩同炒一分以酒醋同炒俱以朮黃色爲度只取朮爲末以煮藥酒醋打糊和丸梧子大空心每取三五十丸男子酒下婦人醋湯下入門
醉飽後色慾不節傷脾損腎脾來剋腎土剋水也小便黃濁其脈脾部洪數腎部微澁其證尿下如梔子汁澄下桶底如石灰脚或如血點凝結在內法當補養脾胃宜此藥醫鑑
蠟苓元
一名威喜元治腎有邪濕精氣不固小便白濁淋瀝不止及婦人白淫白帶小便如泔等證雪白茯苓四兩剉以猪苓剉二錢半同放於磁器中用水煮二十餘沸去猪苓取出焙爲末將黃蠟四兩熔化和丸彈子大空心細嚼以棗湯徐徐送下以小便淸爲度得效入門
加減珍珠粉丸
治赤白濁及白淫通用黃柏半生半炒蛤粉各三兩滑石二兩樗根白皮一兩靑黛乾薑炒褐色各五錢右爲末炒神麯打糊和丸梧子大空心溫酒下七十丸或百丸
黃柏降陰火除濕熱蛤粉鹹補腎滑石利竅樗根白皮大燥濕熱靑黛解鬱降火乾薑斂肺氣下降生陰血鹽製炒微黑用之
秘精元
治下虛脬寒小便白濁牡蠣煆兎絲子酒製龍骨生五味子韭子炒白茯苓白石脂煆桑螵蛸酒灸各等分右爲細末酒糊和勻丸如梧子大空心鹽湯下七九十丸
一名固精元
固本元
治小便濁甘草灸三兩猪苓二兩半蓮花蘂黃連各二兩白茯苓縮砂益智仁半夏薑製黃柏炒各一兩右爲末湯浸蒸餠和丸梧子大空心溫酒下五七十丸正傳
半苓丸
治白濁卽精門猪苓丸也正傳
導赤湯
治尿如米泔色不過二服愈木通滑石黃柏赤茯苓生地黃梔子仁甘草梢各一錢枳殼白朮各五分右剉作一貼空心水煎服回春
加味淸心飮
治心熱小便赤濁蓮肉白茯苓各一錢半益智仁麥門冬遠志人參各八分石菖蒲車前子白朮澤瀉甘草各五分右剉作一貼入燈心二十莖空心水煎服得效
妙應丸
治赤白濁兎絲子酒製桑螵蛸酒灸川練肉各五錢牡蠣煆三錢龍骨辰砂石菖蒲白茯苓益智仁蓮肉縮砂各二錢半右爲末山藥糊和丸梧子大午間人參酸棗仁湯下五十丸臨臥粳米湯下五十丸
鷄淸元
小便濁通用大半夏生爲末以鷄子淸和丸梧子大稍乾以猪苓夾和慢火同炒丸子裂爲度留猪苓末養藥收貯器中以白茯苓煎湯空心下三五十丸直指
水火分淸飮
治赤白濁赤茯苓一錢益智仁萆薢石菖蒲猪苓車前子澤瀉白朮陳皮枳殼升麻各七分甘草五分右剉作一貼酒水相半煎空心服醫鑑
桑螵蛸散
小便白如稠米泔日數十次心神恍惚瘦瘁此以女勞得之也桑螵蛸鹽水拌蒸遠志薑製石菖蒲鹽炒龍骨人參白茯神當歸酒洗鱉甲醋灸各五錢甘草灸二錢半右爲末每二錢臨臥以人參茯苓桑白皮煎湯調下蓋桑皮行水接螵蛸歸腎經之意也直指
蠱病白淫
內經曰脾傳之腎病名曰疝瘕小腹寃熱而痛出白一名曰蠱註曰腎脈貫脊屬腎絡膀胱故小腹寃熱而痛溲出白液也寃熱內結消蝕脂肉如蟲之蝕日內損削故云交接漸微也
夫脾受風邪傳於腎經邪熱內爍故其證小腹寃熱而痛溲出白液病名曰蠱蓋邪熱內鬱眞精不守故也宜肉蓯蓉丸類聚
內經曰思想無窮所願不得意淫於外入房太甚宗筋弛縱發爲筋痿及爲白淫謂白物淋淫如精之狀也宜半苓丸方見上
戴人曰遺尿閉癃陰痿脬痺精滑白淫皆男子之疝也血涸不月腰膝上熱足躄嗌乾癃閉小腹有塊或定或移前陰突出後陰痔核皆女子之疝也但女子不謂之疝而謂之瘕也子和
肉蓯蓉丸
治蠱病肉蓯蓉白茯苓黃芪澤瀉牡蠣粉五味子龍骨當歸各一兩右爲末蜜丸梧子大空心酒下三十丸類聚
脬痺證
內經曰脬痺者小腹膀胱按之內痛若沃以湯澁于小便上爲淸涕
夫膀胱者津液之府氣化則能出今風寒濕邪氣客于脬中則氣不能化出故脬滿而水道不通也足太陽之經從巓入絡腦腦氣下灌出於鼻爲涕也綱目
脬痺卽寒淋之類也屬風寒濕宜巴戟丸溫腎湯入門
巴戟丸
治脬痺小便澁而不通巴戟一兩半桑螵蛸麩炒遠志薑製生乾地黃酒洗山藥附子炮續斷肉蓯蓉酒浸各一兩杜冲炒石斛鹿茸龍骨兎絲子酒煮五味子山茱萸官桂各三錢右爲末蜜丸梧子大空心酒下五七十丸綱目
溫腎湯
治脬痺小便不利赤茯苓白朮澤瀉乾薑炮各一錢二分半右剉作一貼空心水煎服類聚
莖中痒痛
童兒精未盛而御女老人陰已痿而思色以降其精則精不出而內敗莖中痛澁而爲淋八味丸料加車前子牛膝煎服入門
若精已竭而復耗之則大小便道牽疼愈疼則愈欲大小便愈便則愈疼八味丸方見五藏倍附子救之凡此當滋化源不可誤用知柏淡滲之劑旣瀉眞陽復損眞陰入門
肝經氣滯有熱玉莖引脇刺痛宜參苓琥珀湯入門
病淋而莖中痛不可忍六君子湯方見痰飮加知母黃柏滑石石韋琥珀煎服
莖中痛出白津小便閉時作痒小柴胡湯方見寒門加梔子澤瀉黃連炒木通龍膽草赤茯苓煎服兼服六味地黃丸方見五藏爲妙回春
小便淋澁莖中作痛屬肝經濕熱用龍膽瀉肝湯回春方見前陰
精竭不痛莖痒者八味丸熱盛莖中澁痛導赤散方見五藏加梔子大黃入門
莖中痒出白津多因脾土不足不能滋生金水以致肝經血虛火燥宜補中益氣湯與淸心蓮子飮間服蓋脾胃爲肝腎之源心實主之入門
陰莖痛乃厥陰經氣滯兼熱用甘草梢蓋欲緩其氣耳正傳
參苓琥珀湯
治淋澁莖中痛不可忍川練肉甘草梢各一錢玄胡索七分人參五分赤茯苓四分琥珀澤瀉柴胡當歸尾靑皮黃柏各三分右剉作一貼入燈心一團空心水煎服入門
一方
治淋莖中痛甘草梢木通各二錢靑皮黃柏澤瀉各一錢右剉作一貼空心水煎服
交腸證
婦人小便中出大便名交腸證服五苓散效如未愈舊幞頭燒灰酒調服之得效
一婦人病愈後小便出屎此陰陽失於傳送名爲大小腸交也先服五苓散方見寒門二劑又用補中益氣湯而愈回春
一婦人性嗜酒常痛飮不醉忽糟粕出前竅溲尿出後竅六脈皆沈澁與四物湯加海金沙木香檳榔木通桃仁服之而愈此人酒多氣升不降陽極虛又酒濕積久生熱煎熬其血陰亦太虛陰陽俱虛而暫時活者以其形實酒中穀氣尙在故也三月後必死果然丹溪
小便多寡
老人與壯年飮水無異多寡壯年小便甚少而老者小便甚多何也曰壯者如春夏之氣升者多而降者少老者如秋冬之氣降者多而升者少故不同耳正傳
飮後卽小便
內經曰飮入於胃游溢精氣上輸於脾脾氣散精上歸於肺病人飮入胃遽覺至臍下便欲小便由精氣不輸於脾不歸於肺故心火上攻使口燥咽乾宜補中益氣湯東垣
靈樞曰人飮酒酒入胃穀未熟而小便獨先下何也蓋酒者熟穀之液其氣悍以淸故後穀而入先穀而液出焉
單方
凡四十八種有透膈散牛膝膏
滑石
能利竅以通水道爲至燥之劑湯液
利小便治淋澁多單使滑石卽益元散方見暑門是也本草
硝石
治五淋及小便不通雪白硝石細硏每二錢勞淋葵子湯下血淋熱淋幷冷水調下氣淋木通湯下石淋隔紙炒溫水調下小便不通小麥煎湯下幷空心服名曰透膈散諸藥無效服此立愈本草
海金沙
通利小腸治沙淋尿閉每取一兩入臘茶末五錢和勻以生薑甘草煎湯調三錢服本草
浮石
治砂淋澁痛右爲末取二錢空心以甘草湯調下直指
淋石
患石淋人尿中出小石也主石淋水磨服之當得碎石隨尿出也出時收貯用之直指
甘草梢
味淡者主莖中刺痛同木通空心煎服
治尿管澁痛取味淡不甘者用之湯液
萆薢
治夜多小便或遺尿又治尿數日夜無度剉水煎服或爲末酒糊丸空心鹽湯下七十丸得效
牛膝
療老人遺尿
小便澁莖中痛欲死酒煎空心服本草
牛膝膏治死血作淋最妙牛膝一兩剉水五盞煎至一盞入麝香少許空心服蓋牛膝治淋聖藥也
車前草
利小便通五淋及癃閉不通採根葉擣取汁一盞入蜜一匙調服
沙石淋取汁寒水石末調服血淋取汁單服空心車前子與根葉同功煎服末服幷佳本草
澤瀉
治五淋止小便澁數
去脬中留垢止小便淋瀝以味鹹能泄伏水去脬中久陳積物也煎服末服幷佳湯液
地膚草
利小便又主小便不通取汁服卽通有迴生起死之功
子與莖葉同功水煎服之本草
木通
治五淋開關格又主小便數急痛剉煎空心服
通草同功本草
瞿麥
主五淋及諸癃閉關格水煎服之
治石淋瞿麥子爲末酒服一錢石卽下本草
黃芩
治五淋又治熱淋血淋水煎服本草
益智仁
主小便頻數不禁又止滑數入鹽水煎服或丸服亦佳醫鑑
酸漿草
治諸淋澁痛利水道擣取汁一合酒一合空心和服立通本草
石韋
治五淋癃閉及脬囊結熱不通利水道水煎服之本草
牽牛子
主癃閉小便不通利水道取頭末二錢以木通梔子煎湯調下本草
燈心草
主五淋能利水道空心水煎服之本草
萹蓄
治五淋及小便不通生水邊開紫花萹蓄根擣取汁一盞空心服卽通經驗
葎草
主五淋利小便擣汁服或水煎服
膏淋取汁二升和醋二合空心服一盞卽愈本草
萱草根
治小便澁痛下沙石淋取根擣汁空心服
楡白皮
治五淋又主石淋水煎空心服滑能利竅也本草
茯苓
治五淋主小便不通利水道煎服末服幷佳本草
琥珀
通五淋又治諸般沙石淋能利小便爲末二錢空心以葱白煎湯調下一服立效綱目
虎杖根
通五淋利小便剉取一兩水煎入麝香乳香末各少許調服空心卽效俗名杜牛膝本草
梔子
通五淋利小便又治血滯小便不利熱淋血淋尤效
梔子實非利小便乃淸肺也肺氣淸而膀胱得此氣能化而出尿也湯液
猪苓
利小便通水道剉煎服之本草
五苓散有猪苓能利水道諸湯劑無若此駃湯液
山茱萸
止小便滑數又療老人尿不節煎服丸服幷佳本草
桑螵蛸
止小便滑數療遺尿治白濁酒蒸爲末薑湯下二錢妙
牡蠣粉
止小便滑利或丸服或末服本草
石首魚頭中骨
主石淋火煆爲末空心和水服二錢本草
石龍子
主五淋利水道下石淋取一枚火灸爲末空心和水服本草
蚯蚓汁
療小便不通空心服半椀立通本草
螻蛄
下石淋下水道取七枚鹽二兩新瓦上拌焙爲末溫酒調一錢服卽愈本草
治小便不通諸藥無效取活者一枚生硏入麝香少許新汲水調下空心立通類聚
桃膠
破石淋取如棗子許夏冷水冬溫水空心和服日三石當下本草
獼猴桃
下石淋取熟者食之
藤中汁至滑下石淋取汁和薑汁少許服之本草
冬葵子
治五淋利小便
根亦療淋利小便幷水煮空心服之本草
冬瓜
治五淋利小便取汁飮一盞本草
紅蜀葵根莖
治淋利小便花與子亦同功水煎服之本草
亂髮灰
主五淋又療轉脬小便不通取髮灰末二錢醋湯調服綱目
血淋取灰二錢以白茅根車前草煎湯調下
髮灰補陰之功甚捷
人爪甲
治轉脬尿閉自取爪甲燒灰和水服本草
猪膽
主小便不通取膽納熱酒中調服本草
小便閉澁生猪膽籠住莖頭少頃汁入尿自出婦人以汁滴入陰戶中必通類聚
猪脬
治遺尿洗灸熟空心溫酒嚼下得效
羊肚
主小便數取肥肚作羹食之本草
治遺尿羊肚系盛水滿線縛兩頭煮熟取中水頓服差綱目
牛尿
利小便療小便不通取熱雄牛尿飮之本草
鷄腸
主遺尿小便不禁取鳥雄鷄腸治如食法作臛溫酒和服
或燒爲末溫酒調服一錢妙本草
雄鷄肶胵裏黃皮
主遺尿及小便滑數不禁取燒灰每二錢溫酒調下男用雌女用雄幷腸燒服尤良本草
鍼灸法
癃閉取陰蹻卽照海穴大敦委陽大鍾行間委中陰陵泉石門甲乙
小便淋閉關元八分三陰交三分卽透陰谷陰陵泉氣海太谿陰交綱目
石淋取關元氣門大敦東垣
血淋取氣海關元東垣
熱淋陰陵泉關元氣衝東垣
小便滑數中極灸腎兪陰陵泉氣海陰谷三陰交綱目
遺尿不禁取陰陵泉陽陵泉大敦曲骨東垣
莖中痛行間灸三十壯又取中極太谿三陰交復溜資生
白濁腎兪灸又取章門曲泉關元三陰交綱目
婦人轉脬不得尿取曲骨關元甲乙
婦人陰中痛取陰陵泉甲乙
大便
大便原委
難經曰大腸小腸會爲闌門蓋胃中水穀腐熟自胃下口傳入於小腸上口自小腸下口泌別淸濁水液入膀胱爲溲尿滓穢入大腸爲大便由闌門而分別關闌分隔故名爲闌門也綱目
內經曰大腸者傳導之官化物出焉註曰化物謂大便也
大便病因
犯賊風虛邪者陽受之食飮不節起居不時者陰受之陽受之則入六府陰受之則入五藏入六府則身熱不時臥上爲喘呼入五藏則䐜滿閉塞下爲飱泄久爲腸澼腸澼謂痢疾內經
春傷於風夏必飱泄
春傷於風邪氣留連乃爲洞泄
久風入中則爲腸風飱泄
淸氣在下則生飱泄
濕勝則濡泄註曰濕勝則內攻於脾胃脾胃受濕則水穀不分故大腸傳導而注瀉也內經
倉稟不藏者是門戶不要也註曰是大腸之門戶不得斂也內經
大腸有寒則多鶩溏有熱則便腸垢仲景
腸垢者腸間積汁垢膩也亦曰滯下言濕火滯於腸中故謂之滯下入門
痢因有二一者暑月煩渴恣食生冷二者夜臥失被風濕外侵二者皆令水穀不化鬱而生熟熱與濕合傷氣分則成白痢傷血分則成赤痢氣血俱傷則成赤白痢
古人云無積不成痢皆由暑月多食生冷不能剋化飮食積滯而成痢也類聚
辨便色
腸中寒則腸鳴飱泄腸中熱則出黃如糜靈樞
瀉白爲寒靑黃紅赤黑皆爲熱也或以痢色靑爲寒者誤也傷寒少陰病下痢純靑水者熱在裏也小兒急驚利色多靑爲熱明矣痢色黃者脾熱也痢色紅者爲熱心火之色或赤者熱之甚也色黑者由火熱亢極則反兼水化故色黑也原病
血寒則凝痢色必紫黑成塊或雜膿血蓋膿爲陳積也血爲新積也入門
濕多成五泄如水傾下入門
熱痢紫黑色寒痢白如鴨溏濕痢下如黑豆汁風痢純下靑水氣痢狀如蟹渤赤痢色黃或如魚腦虛痢色白如鼻涕凍膠蠱疰痢黑如鷄肝入門
脈法
泄瀉脈緩時小結者生浮大數者死正傳
病泄脈洪而大爲逆靈樞
泄而脫血脈實者難治內經
泄瀉脈多沈傷風則浮傷寒則沈細傷暑則沈微傷濕則沈緩醫鑑
瀉脈自沈沈遲寒侵沈數火熱沈虛滑脫暑濕緩弱多在夏月回春
腸澼下膿血脈沈小留連者生數疾且大有熱者死脈經
下痢脈微弱數者爲欲自止雖發熱不死仲景
下痢脈大者爲未止仲景
下痢日十餘行脈反實者死仲景
下痢宜微小不宜洪大得效
下痢微小却爲生脈大浮洪無差日脈訣
無積不痢脈宜滑大浮弦急死沈細無害脈訣
凡痢身凉脈細者生身熱脈大者死
下痢脈微小吉浮洪者難治濟生
大便閉結脾脈沈數下連於尺爲陽結二尺脈虛或沈細而遲爲陰結右尺脈浮爲風結醫鑑
燥結之脈沈伏勿疑熱結沈數虛結沈遲若是風燥右尺浮肥回春
老人虛人閉結脈雀啄者不治醫鑑
泄證有五
有胃泄脾泄大腸泄小腸泄大瘕泄
胃泄者飮食不化色黃宜胃風湯
脾泄者腹脹滿泄注食則吐逆宜胃苓湯
大腸泄者食已窘迫大便色白腸鳴切痛宜五苓散方見寒門
小腸泄者溲澁而便膿血小腹痛宜芍藥湯
大瘕泄者裏急後重數至圊而不能便莖中痛宜大黃湯醫林
胃風湯
治腸胃濕毒腹痛泄瀉下如黑豆汁或下瘀血人參白朮赤茯苓當歸川芎白芍藥桂皮甘草各一錢右剉作一貼入粟米一撮水煎服得效
胃苓湯
治脾胃濕盛泄瀉腹痛水穀不化蒼朮厚朴陳皮猪苓澤瀉白朮赤茯苓白芍藥各一錢肉桂甘草各五分右剉作一貼入薑三片棗二枚水煎服醫鑑
泄瀉諸證
有濕泄濡泄風泄寒泄暑泄火泄熱泄虛泄滑泄飱泄酒泄痰泄食積泄脾泄腎泄脾腎泄瀼泄暴泄洞泄久泄
凡泄皆兼濕初宜分利中焦滲利下焦久則升擧必滑脫不禁然後用澁藥止之入門
治泄補虛不可純用甘溫太甘甘則生濕淸熱亦不可太苦苦則傷脾惟淡劑利竅爲妙入門
治瀉之法先當分利水穀車前子煎湯調五苓散方見寒門次則理正中焦理中湯治中湯方見寒門理中治不效然後方可斷下固腸丸是也濟生
治瀉須先中焦理中湯丸是也次分利水穀五苓散是也治中不效然後斷下赤石脂禹餘粮湯方見寒門
治泄瀉諸藥多作丸子服之正傳
凡泄瀉小便淸白不澁爲寒赤澁爲熱原病
手足寒爲冷證手足溫爲熱證直指
大便完穀不化而色不變吐利腥穢小便淸白不澁身冷不渴脈微細而遲者皆寒證也凡穀肉消化無問色及他證便斷爲熱夫寒泄而穀消化者未之有也原病
或火性急速傳化失常完穀不化而爲飱泄者亦有之仲景曰邪熱不殺穀然熱得濕則爲飱泄也原病
暴瀉非陽久瀉非陰機要
通治用三白湯燥濕湯益元散方見暑門
固腸丸
治泄痢日久滑數瘦弱以此澁之龍骨附子炮枯白礬訶子皮各一兩丁香良薑赤石脂白豆蔲縮砂各五錢木香三錢右爲末醋糊和丸梧子大粟米飮下三十丸入門
三白湯
治一切泄瀉白朮白茯苓白芍藥各一錢半甘草灸五分右剉作一貼水煎服
三白泄瀉之要藥也入門
燥濕湯
治諸泄瀉白朮二錢白茯苓白芍藥炒各一錢半陳皮一錢甘草灸五分右剉作一貼水煎服必用
此三白湯加陳皮一味也
一名朮苓芍藥湯
濕泄
卽濡泄也亦名洞泄其證如水傾下腸鳴身重腹不痛入門
左傳曰雨淫腹疾是也
寒濕傷於脾胃不能腐熟水穀故洞泄如水謂之濡泄胃苓湯加草豆蔲主之綱目
濕瀉身痛五苓散加羌活蒼朮得效
水穀不化淸濁不分是濕泄也回春
凡瀉水腹不痛是濕泄宜麯芎丸本事
大渴引飮因致水穀一時倂下宜五苓散易老
洞泄宜瀉濕湯衛生湯萬病五苓散
麯芎丸
治風濕滑泄神麯芎藭白朮附子炮各等分右爲末麪糊和丸梧子大空心米飮下三五十丸
左傳云麥麯芎藭能除濕若脾濕而泄者萬無不中亦治飱泄本事
瀉濕湯
治洞泄白朮炒三錢白芍藥炒二錢陳皮炒一錢半防風一錢升麻五分右剉作一貼水煎服之
此劉草窓治洞泄要方也
衛生湯
治洞瀉人參白朮白茯苓山藥陳皮薏苡仁澤瀉各一錢黃蓮甘草各五分右剉作一貼空心水煎服入門
萬病五苓散
治濕泄瀉水多而腹不痛腹響雷鳴脈細赤茯苓白朮猪苓澤瀉山藥陳皮蒼朮縮砂炒肉豆蔲煨訶子煨各八分桂皮甘草各五分右剉作一貼入薑二片梅一箇燈心一團空心水煎服之回春
風泄
惡風自汗或帶淸血由春傷風夏感濕而發動故其瀉暴入門
風邪入於腸胃故大便不聚而瀉直指
瀉而便帶淸血宜胃風湯回春
風邪內縮宜桂枝麻黃湯汗之方見寒門綱目
寒泄
惡寒身重腹脹切痛雷鳴鴨溏淸冷完穀不化宜理中湯加赤茯苓厚朴或治中湯方見寒門加縮砂入門
協寒自利不渴曰鴨溏亦曰鶩溏所下淸白如鴨屎狀也入門
寒泄一名鶩溏大便如水宜附子溫中湯或平胃散方見五藏合理中湯入門
寒泄宜四柱散六柱散
寒泄須早晩服藥蓋平朝服煖藥到夜藥力已盡無以敵一夜陰氣所以無效故臨臥再服可也
附子溫中湯
治中寒腹痛泄瀉水穀不化附子炮乾薑炮各一錢半人參白朮白茯苓白芍藥甘草灸各一錢厚朴草豆蔲煨陳皮各六分右剉作一貼水煎空心服綱目
四柱散
治元藏虛冷臍腹冷痛大便滑泄耳鳴頭暈木香白茯苓人參附子炮各一錢二分半右剉作一貼入薑三片棗二枚鹽少許水煎空心溫服局方
六柱散
治元藏虛冷臍腹痛泄瀉不止四桂散本方加訶子肉豆蔲等分剉水煎服三因
暑泄
煩渴尿赤暴瀉如水宜薷苓湯加白芍藥車前子或桂苓甘露飮入門
夏月暴瀉如水面垢脈虛煩渴自汗香薷散方見暑門合異功散方見五藏加白芍藥車前子入陳米炒百粒烏梅一箇燈心一團同煎服回春
暑泄宜麯朮元淸六丸通苓散益元散六和湯淸暑益氣湯三方幷見暑門
薷苓湯
治夏月泄瀉欲成痢澤瀉一錢二分猪苓赤茯苓白朮香薷黃連薑汁炒白萹豆厚朴製各一錢甘草三分右剉作一貼水煎服集略
桂苓甘露飮
治傷暑煩渴泄瀉或霍亂吐瀉滑石二兩赤茯苓澤瀉石膏寒水石甘草各一兩白朮肉桂猪苓各五錢右爲細末每二錢熱湯冷水任下入蜜少許尤好薑湯尤妙
麯朮元
治傷暑暴瀉神麯炒蒼朮製各等分右爲末麪糊和丸梧子大空心米飮下三五十丸局方
淸六丸
治濕熱泄瀉益元散方見暑門三兩加紅麯半兩炒右爲末陳米飯和丸梧子大空心白湯下五七十丸
通苓散
治暑濕泄瀉分水穀解煩熱澤瀉白朮猪苓赤茯苓木通茵蔯瞿麥車前子各一錢右剉作一貼入燈心一團麥門冬十粒同煎服得效
火泄
卽熱泄也口乾喜冷痛一陣瀉一陣其來暴速稠粘宜黃連香薷散方見暑門合四苓散加白芍藥梔子炒入門
腹中痛痛一陣瀉一陣所下如湯後重如滯瀉下赤色小便赤澁煩渴脈數宜萬病四苓散回春
腹痛瀉水腸鳴痛一陣瀉一陣者是火四苓散加木通滑石黃芩梔子
萬病四苓散
治熱瀉赤茯苓白朮猪苓澤瀉蒼朮炒山藥白芍藥炒梔子炒陳皮各一錢甘草灸五分右剉作一貼入烏梅一箇燈心一團同煎服回春
四苓散
卽五苓散去肉桂一味也方見寒門
虛泄
困倦無力遇飮食卽瀉或腹不痛四君子湯方見氣門加木香縮砂蓮肉陳糯米爲末砂糖湯調下空心入門
飮食入胃卽下注或完穀不化者是虛泄宜升陽除濕湯
飮食入胃卽瀉水穀不化脈微弱宜參苓蓮朮散回春
氣虛泄瀉四君子湯倍白朮加黃芪升麻柴胡防風以提之而愈正傳
虛泄養元散加味四君子湯皆佳得效
升陽除濕湯
治氣虛泄瀉不思飮食困弱無力蒼朮一錢半升麻柴胡羌活防風神麯澤瀉猪苓各七分陳皮麥芽炒甘草灸各五分右剉作一貼空心水煎服東垣
參苓蓮朮散
治氣虛泄瀉人參白朮白茯苓山藥蓮子陳皮各一錢縮砂藿香訶子肉豆蔲乾薑炮甘草灸各五分右剉作一貼入烏梅一箇燈心一團水煎服回春
養元散
治泄瀉少食糯米一升水侵一宿濾乾慢火炒極熟爲細末入山藥末一兩胡椒末少許和勻每日侵晨用半盞再入砂糖二匙滾湯調服其味極佳大有滋補或加蓮肉芡仁末尤好醫鑑
加味四君子湯
治氣虛泄瀉四君子湯加肉豆蔲煨訶子炮各一錢右剉作一貼入薑三片棗二枚空心水煎服得效
滑泄
滑泄不禁瀉久不止大孔如竹筒直出無禁氣陷下者補中益氣湯方見內傷加白芍藥訶子肉豆蔲入門
日夜無度腸胃虛滑不禁脈沈細宜八柱散回春
滑泄宜固腸丸方見下禹餘粮丸木香散實腸散
大腸滑泄小便精出者宜萬全丸入門
八柱散
治滑泄不禁人參白朮肉豆蔲煨乾薑炒訶子炮附子炮罌粟殼蜜炒甘草灸各一錢右剉作一貼薑二片烏梅一箇燈心一團空心水煎服回春
禹餘粮丸
治虛寒滑泄不禁禹餘粮煆赤石脂煆龍骨蓽撥訶子炮乾薑炮肉豆蔲煨附子炮各等分右爲末醋糊和丸梧子大空心米飮下七十丸
木香散
治藏寒滑泄米穀不化上熱下冷口瘡瘦瘁木香破故紙炒各一兩良薑縮砂厚朴各七錢半赤芍藥陳皮肉桂白朮各五錢吳茱萸胡椒各二錢半肉豆蔲煨四箇檳榔一箇右爲末每三錢猪肝四兩批開重重糝藥漿水一椀入醋少許蓋覆煮熟入鹽葱白三莖生薑彈子大同煮水欲盡空心作一服冷食之初微溏不妨經年滑泄與冷痢只一服效渴則飮粥湯得效
實腸散
治虛冷泄瀉厚朴薑製一錢半肉豆蔲煨訶子炮縮砂硏陳皮蒼朮赤茯苓各一錢木香甘草各五分右剉作一貼入薑三片棗二枚水煎服直指
萬全丸
治久痢及泄瀉寒滑不禁赤石脂乾薑炮各一兩胡椒五錢右爲末醋糊和丸梧子大空心米飮下五七丸入門
飱泄
飱泄者米穀不化而泄出也綱目
夕食謂之飱以食之難化者尤重於夕故食不化泄出者謂之飱泄聖濟
內經曰淸氣在下則生飱泄註曰淸氣陽氣也陽爲熱熱氣在下則穀不化故爲飱泄也
又曰久風入中則爲腸風飱泄夫脾胃冲和之氣以化爲事今淸氣下降或風邪久而干胃是木賊土也故冲和之氣不能化而令物完出謂之飱泄或飮食太過腸胃受傷亦致米穀不化俗呼爲水穀痢也加減木香散主之衛生
飱泄之證奪食則一日可止夫奪食之理爲胃弱不能剋化食則爲泄如食不下何以作泄更當以藥如養元散八仙糕之類滋養元氣候泄漸止少與食胃勝則安矣東垣
飱泄宜防風芍藥湯蒼朮防風湯
一人病飱泄腹中雷鳴泄注米穀不化小便澁滯以桂枝麻黃湯方見寒門加薑棗煎大劑連進三服汗出終日而卽愈子和
加減木香散
治飱泄水穀痢木香良薑升麻檳榔人參白朮各二錢半神麯炒二錢肉豆蔲煨吳茱萸湯洗乾薑炮陳皮縮砂各五分右麤末每五錢空心水煎服之
亦治腸風飱泄綱目
八仙糕
治脾胃虛損泄瀉不止最益老人小兒枳實麩炒白朮土炒山藥各四兩山楂肉三兩白茯苓陳皮炒蓮肉各二兩人參一兩右爲末粳米五升糯米一升半打粉蜜三斤入藥末和勻入甑蒸熟焙乾取食之以湯潄口送下回春
防風芍藥湯
治飱泄身熱脈弦腹痛而渴防風白芍藥各二錢黃芩一錢右剉水煎服東垣
蒼朮防風湯
治久風爲飱泄不飮水而穀完出蒼朮六錢麻黃二錢防風一錢右剉作一貼入薑七片水煎服東垣
痰泄
或瀉或不瀉或多或少二陳湯方見痰門加乾葛白朮神麯實者海靑丸虛者六君子湯方見痰門入門
痰泄脈沈滑宜萬病二陳湯回春
海靑丸
治痰積泄瀉海粉一兩靑黛三錢黃芩二錢神麯五錢右爲末別以神麯作糊和丸梧子大空心白湯下二三十丸入門
萬病二陳湯
治痰濕泄瀉半夏陳皮赤茯苓白朮蒼朮山藥各一錢縮砂厚朴木通車前子炒甘草灸各五分右剉作一貼入薑三片烏梅一箇燈心一團水煎服回春
食積泄
泄而腹痛甚瀉後痛減臭如抱壞鷄子噫氣作酸平胃散方見五藏加香附縮砂草果山楂子麥芽煎服入門
腹痛甚而瀉瀉後痛減脈弦而滑宜香砂平胃散方見內傷去枳實加白朮白茯苓回春
傷食積而泄糞白可驗得效
凡積滯泄瀉腹必耕痛方泄者是也或肚腹滿按之堅者亦是也宜用神麯麥芽山楂之類以消之
有停飮食數日乃瀉名曰瀼泄宜枳朮丸方見內傷
酒泄
飮食過傷遂成酒泄骨立不能食但飮一二杯經年不愈宜香茸丸得效
患酒泄飮酒後特甚平胃散加丁香縮砂乾葛麥芽神麯爲末空心米飮調下二錢立愈得效
傷酒晨起必泄宜理中湯加生薑乾葛煎水酒蒸黃蓮丸方見血門空心呑下二錢爲妙
香茸丸
治酒泄乳香三錢鹿茸燎去毛酥灸黃五錢肉豆蔲一兩每箇切作兩片入乳香在內麪裹煨麝香二錢別硏右爲末陳米飯和丸梧子大米飮下五十丸入門
脾泄
脾泄者肢體重着中脘有妨面色萎黃腹肚微滿宜用蒼白朮厚朴木香乾薑生肉豆蔲輩直指
脾泄者食後倒飽瀉去卽寬脈細宜香砂六君子湯回春
脾泄多老人腎虛謂之水土同化宜吳茱萸湯得效
脾泄久傳腎爲腸澼經年不愈者宜調中健脾丸入門
脾泄已久大腸不禁此脾氣已脫宜急澁之用赤石脂肉豆蔲乾薑之類
脾泄宜服固中丸綱目
老人奉養太過飮食傷脾常常泄瀉亦是脾泄宜用山楂麯朮丸入門
香砂六君子湯
治脾泄香附子縮砂硏厚朴陳皮人參白朮白芍藥炒蒼朮炒山藥炒各一錢甘草灸五分右剉作一貼入薑三片烏梅一箇水煎服回春
吳茱萸湯
治脾泄吳茱萸揀凈每五錢白水煮去滓入鹽小許通口服蓋茱萸能煖膀胱水道旣淸大腸自固餘藥雖熱不能分解淸濁也得效
調中健脾丸
治脾腎氣虛早晩溏泄白朮破故紙炒訶子炮肉豆蔲煨各一兩赤茯苓陳皮各八錢黃蓮以吳茱萸煎水炒過七錢神麯六錢木香厚朴茴香炒縮砂山藥蓮子各五錢右爲末粥丸梧子大空心以蓮子煎湯下七十丸入門
固中丸
治脾久泄蒼朮肉豆蔲煨各一兩右爲末粥丸梧子大空心米飮下五七十丸
若加破故紙炒一兩名曰固下丸治腎久泄綱目
山楂麯朮丸
治老人奉養太過飮食傷脾常常泄瀉白朮炒二兩神麯炒山楂肉炒各一兩半黃芩炒白芍藥酒炒半夏薑製各五錢右爲末以靑荷葉裹燒飯和丸梧子大白湯下五十丸
腎泄
一名晨泄一名瀼泄每五更溏泄一次此腎虛感陰氣而然宜五味子散本事
每日五更初洞泄服他藥無效此名脾腎泄宜二神丸四神丸入門
老人脾腎虛泄宜猪藏丸入門
腎虛色慾所傷多足冷久則肉削五鼓臍下絞痛或只微響溏泄一次宜二神丸四神丸五味子散入門
腎泄者腹痛無定處似痢骨弱面黧脚下時冷尺脈虛弱者是也當以破故紙生乾薑肉桂木香當歸主之直指
脾腎虛晨泄宜三神丸調中健脾丸六神湯香薑散木香散
五味子散
治腎泄每於五更天明洞泄一次謂之晨泄五味子二兩吳茱萸五錢右幷炒香爲細末每二錢空心米飮調下本事
二神丸
治脾腎虛泄破故紙炒四兩肉豆蔲生二兩右爲末肥棗四十九枚生薑四兩切片同煮爛去薑取棗肉入藥末和勻丸如梧子大空心鹽湯下三五十丸本事
一方豆蔲煨
四神丸
治脾腎虛泄痢又治晨泄經年者破故紙酒浸炒四兩肉豆蔲煨五味子炒各二兩吳茱萸湯泡炒一兩右爲末生薑切八兩大棗百枚同煮爛去薑取棗和丸梧子大服如上法回春
猪臟丸
治老人脾腎虛泄瀉吳茱萸不以多少鹽水浸透獖猪藏頭一截去脂膜洗淨入茱萸於藏中兩頭扎定蒸爛檮千杵丸如梧子大米飮下五十丸煖膀胱固大腸進飮食淸水道入門
三神丸
治脾腎虛泄瀉卽二神丸一料加木香一兩劑法服法同本方瑞竹
孫眞人云補腎不若補脾許學士云補脾不若補腎蓋腎氣怯弱則眞陽衰虛不能上蒸脾土脾胃虛寒則遲於運化飮食不進或虛脹或嘔吐或泄瀉譬如釜鼎之中盛諸米穀若無火力雖終日不熟其何能化乎用破故紙則補腎用肉豆蔲則補脾二藥雖兼補脾腎但無斡旋若加木香以順其氣使之斡旋空虛倉稟倉稟空虛則受物累用見效本草
六神湯
治脾腎俱虛泄瀉肉豆蔲煨破故紙炒白朮白茯苓各一錢半木香甘草灸各七分右剉作一貼入薑三片棗二枚空心水煎服直指
得效方名木香散
香薑散
治晨泄生薑四兩切如豆大黃蓮二兩剉右同淹一宿慢火炒薑紫色去薑不用將黃蓮爲末每二錢茶淸調服一劑而愈若欲速效一料分作四服得效
木香散
治脾腎泄肉豆蔲破故紙白朮白茯苓各一錢半木香甘草各七分右剉作一貼入薑三棗二水煎服得效
暴泄
太陽傳太陰下痢爲鶩溏大腸不能禁固卒然而下大便如水其中有小結糞硬物欲起而又下欲了而不了小便多淸此寒也宜溫之理中湯方見寒門漿水散易老
有暴下無聲身冷自汗小便淸利大便不禁氣難布息脈微嘔吐此爲寒泄急以重藥溫之宜漿水散易老
暴泄宜漿水散朝眞丹
漿水散
治暴泄一身冷汗脈沈弱氣少不能語甚者加吐此爲緊病半夏製二兩乾薑炮肉桂附子炮甘草灸各五錢良薑二錢半右爲麤末每服五錢水二盞煎至一盞空心熱服易老
朝眞丹
治寒盛泄瀉不止腸鳴腹痛手足厥冷脈微弱硫黃生硏三兩白礬煆七錢半右爲末水浸蒸餠和丸梧子大朱砂三錢爲衣米飮下三十丸局方
久泄
厥陰經動下痢不止其脈沈遲手足厥逆涕唾膿血此證難治法曰風邪縮於內宜散之用桂枝麻黃湯方見寒門汗之易老
凡久瀉之由多因眞陰虛損元氣下陷遂成久泄若非補中益氣湯方見內傷四神丸滋其本源則後必胸痞腹脹小便淋澁多致不起回春
久泄是風邪內縮宜發其汗此證係風邪縮於內宜麻黃升麻湯以發之散邪於四肢布於經絡外無其邪則藏氣安矣丹溪
虛滑久不愈多傳變爲痢宜厚朴枳實湯保命
久泄不止用破故紙肉豆蔲山藥則止
久泄洞泄屬於肝經木剋土而成亦是腸澼澼者腸中有積水也子和
久泄宜參朮健脾丸除濕健脾湯溫脾散訶子散
飮食不節起居不時損其胃氣則上升精微之氣反下降泄久則太陰傳少陰而爲腸澼東垣
麻黃升麻湯
治風邪內縮久泄不止宜以此發之方見血門
厚朴枳實湯
虛滑久不愈多傳變爲痢太陰傳少陰是爲鬼賊宜以此防其傳變厚朴薑製訶子皮半生半熟枳實麩炒各二錢木香一錢大黃六分黃蓮甘草灸各四分右剉作一貼煎服保命
參朮健脾丸
治久年泄瀉臍腹冷痛以此溫補脾腎蒼朮八兩二兩鹽水浸二兩米泔浸二兩醋浸二兩葱白炒人參白朮白茯苓山藥炒破故紙酒炒枸杞子兎絲子酒製蓮肉各二兩川練肉五味子牛膝各一兩半川椒炒茴香鹽炒陳皮木香遠志各五錢右爲末酒糊和丸梧子大空心鹽湯下百丸回春
除濕健脾湯
治久瀉色蒼而齒疎倦怠食減白朮一錢半蒼朮炒白茯苓白芍藥炒各一錢當歸陳皮各八分猪苓澤瀉各七分厚朴防風各六分升麻柴胡各五分甘草四分右剉作一貼入薑三片棗二枚空心水煎服回春
溫脾散
治久瀉米穀不化水穀入口卽時直下下元虛冷滑脫黃芪蜜炒人參白朮土炒白茯苓山藥炒乾薑炮訶子炮肉豆蔲煨罌粟殼蜜炒草果丁香肉桂附子炮黃蓮薑汁炒縮砂陳皮厚朴甘草各五分右剉作一貼入薑三片棗二枚水煎服回春
訶子散
治久泄不止訶子皮一兩半生半熟木香五錢黃蓮三錢甘草二錢右爲末每取二錢以白朮白芍藥煎湯調下保命
泄瀉宜用升陽之藥
暑月霖雨時人多病泄瀉乃濕多成五泄故也內經曰在下者引而竭之又曰治濕不利小便非其治也法當以淡滲之劑利之然客邪寒濕之勝自外入裏而甚暴若用利小便之藥則是降之又降復益其陰而重竭其陽也玆以升陽之藥是爲宜耳羌活獨活升麻各一錢半防風甘草灸各一錢右剉水煎服卽愈大法曰寒濕之勝助風以平之又曰下者擧之正謂此也東垣
瀉與痢不同
泄瀉之證水穀或化或不化幷無努責惟覺困倦若滯下則不然或膿或血或膿血相雜或腸垢或無糟粕或糟粕相雜雖有痛不痛之異而皆裏急後重逼迫惱人赤白交下爲異
久泄成痢
太陰經受濕而爲水泄虛滑身重微滿不知穀味久則傳變而爲膿血痢機要
夫痢者皆由榮衛不和腸胃虛弱冷熱之氣承虛客於腸胃之間泄而爲痢也類聚
飮食不節起居不時損其胃氣則上承精微之氣反下降是爲飱泄久則太陰傳少陰而爲腸澼東垣
痢疾諸證
滯下之證內經所載有血溢血泄血便注下古方則有淸膿血及泄下近世幷呼爲痢疾其實一也三因
痢有赤痢白痢赤白痢水穀痢膿血痢噤口痢休息痢風痢寒痢濕痢熱痢氣痢虛痢滑痢積痢久痢疫痢蠱疰痢五色痢
赤痢
赤痢自小腸來濕熱爲本
赤痢卽血痢也
下痢赤積身熱益元散方見暑門加木通芍藥炒陳皮白朮煎湯呑下保和丸方見積門
赤痢宜導赤地楡湯加減平胃散地楡散固腸丸淸六丸方見上
導赤地楡湯
治赤痢及血痢地楡當歸身酒洗各一錢半赤芍藥炒黃連酒炒黃芩酒炒槐花炒各一錢阿膠珠荊芥穗各八分甘草灸五分右剉作一貼空心水煎服集略
加減平胃散
治血痢赤痢夫脾胃虛則血不流於四肢却入於胃而爲血痢白朮厚朴陳皮各一錢二分桃仁人參黃連阿膠珠赤茯苓各七分甘草九分木香檳榔各五分右剉作一貼入薑三片棗二枚空心水煎服易老
地楡散
治血痢赤痢地楡赤芍藥黃蓮靑皮各等分右爲末每三錢空心以淡米飮調下
固腸丸
治血痢赤痢去腸胃陳積之後用此以燥下濕樗根白皮焙乾爲末粥丸梧子大空心米飮下二三十丸此藥性凉而燥須炒用丹溪
一方樗根白皮四兩滑石二兩爲末粥丸丹溪
白痢
白痢屬氣自大腸來濕熱爲本
痢爲濕熱甚於腸胃怫鬱而成其病皆熱證也俗以痢白爲寒誤也如熱生瘡癤而出白膿可以白爲寒乎若以白爲寒赤爲熱則兼赤白者乃寒熱俱甚於腸胃之間而爲病乎況下迫窘痛小便赤澁而痢白者亦多有之爲熱明矣河間
凡泄痢無已變作白膿點滴而下爲之溫脾不愈法當溫腎蓋腎主骨髓白膿者骨髓之異名也其證面色微黑骨力羸弱的見腎虛當用破故紙當歸木香乾薑肉桂之屬直指
白痢宜益元散方見暑門溫六丸水煮木香元瀉白安胃飮
溫六丸
治白痢益元散一劑加乾薑一兩右爲末飯丸梧子大白湯下五七十丸
水煮木香元
治白痢及淡紅痢乾薑二兩罌粟穀一兩訶子肉三錢當歸白芍藥各二錢半木香靑皮陳皮甘草各一錢半右爲末蜜丸彈子大熟水化下一丸得效
瀉白安胃飮
治白痢蒼朮炒白芍藥酒炒蓮肉各一錢白朮七分半人參陳皮白茯苓黃芪蜜炒當歸酒洗各五分木香乾薑炮甘草灸各三分右剉作一貼空心水煎服集略
赤白痢
冷熱不調赤白各半宜薑墨丸乍溏乍澁似痢非痢宜茱連丸入門
或赤或白冷熱不調宜小駐車元入門
赤白痢宜黃連阿膠元固腸湯眞人養藏湯茱連丸
薑墨丸
治赤白痢及蠱疰痢乾薑炒松煙墨煆右等分爲末醋煮麪糊和丸梧子大空心米飮下三五十丸日三服入門
茱連丸
治赤白痢吳茱萸黃連各二兩右以好酒同浸三日乃各揀取焙乾爲末醋糊和丸梧子大赤痢則黃連丸三十粒以甘草湯呑下白痢則茱萸丸三十粒以乾薑湯呑下赤白痢則各取三十粒以甘草乾薑湯下
一名黃連丸
小駐車元
治赤白痢黃連三兩阿膠珠一兩半當歸一兩乾薑五錢右爲末醋糊和丸梧子大空心米飮下三五十丸入門
黃連阿膠元
治赤白痢及熱痢黃連三兩赤茯苓二兩右爲末水調阿膠炒末一兩和丸梧子大空心米飮下三五十丸局方
固腸湯
治赤白痢罌粟殼炒醋二錢白芍藥一錢半當歸甘草灸各七分半陳皮訶子乾薑各五分人參木香各三分右剉作一貼空心水煎服
眞人養臟湯
治赤白痢及諸痢罌粟殼一錢甘草九分白芍藥八分木香七分訶子六分肉桂人參當歸白朮肉豆蔲各三分右剉作一貼空心水煎溫服入門
水穀痢
脾胃氣虛則不能消化水穀糟粕不聚變而爲水穀痢神巧
飱泄亦曰水穀痢宜參看
膿血痢
如煩燥或先便膿後見血非黃連不止此上部血也
如惡寒脈沈或腰痛臍下痛非黃芩不除此中部血也
如惡寒脈沈先見血後便膿非地楡不除此下部血也易老
膿血稠粘裏急後重皆屬於火內經曰溲澁而便膿血知氣行而血止也蓋溲澁而便膿血者言病因也氣行而血止者言治法也故曰行血則便膿自愈調氣則後重自除芍藥湯主之易老
溲澁而便膿血宜大黃湯下之是謂重劑黃芩芍藥湯和之是謂輕劑易老
膿血稠粘皆屬於火夫太陰濕主瀉少陰主痢是先泄亡津液而火就燥腎惡燥居下焦血分其受邪者故便膿血所謂瀉屬脾而痢屬腎也綱目
熱積紫黑色者瘀血也腹痛後重異常桃仁承氣湯方見寒門下之要知諸痢皆血瘀惟黑爲瘀甚耳入門
膿血痢宜桃花湯方見寒門導氣湯黃連阿膠湯導滯湯地楡散解毒金花散芍藥柏皮丸赤石脂丸人參散
芍藥湯
治痢溲澁而便膿血令行血則便膿自愈調氣則後重自除此藥是也白芍藥二錢黃連條芩當歸尾各一錢大黃七分木香檳榔桂心甘草各五分右剉作一貼水煎服易老
大黃湯
治熱痢膿血稠粘裏急後重日夜無度大黃一兩剉好酒二盞浸半日煎至一盞半去渣分二次頓服以利爲度又服芍藥湯以和之此滌蕩邪熱之劑也酒煎者欲上至頭頂外徹皮毛也易老
黃芩芍藥湯
治下痢膿血身熱腹痛脈洪數黃芩白芍藥各二錢甘草一錢右剉作一貼水煎服腹痛甚加桂心三分
一名黃芩湯
導氣湯
治下痢膿血裏急後重當歸二錢半大黃黃芩白芍藥各一錢黃連木香檳榔各五分右剉作一貼水煎服東垣
黃連阿膠湯
治熱毒下痢膿血或如爛肉汁黃連阿膠珠黃柏梔子各一錢二分半右剉作一貼水煎服海藏
導滯湯
治下痢膿血裏急後重腹痛作渴日夜無度白芍藥二錢當歸黃芩黃連各一錢大黃七分桂心木香檳榔甘草各三分右剉作一貼空心水煎服入門
地楡散
治熱毒下痢膿血地楡犀角黃連炒葛根黃芩各一錢梔子五分右剉作一貼入薤白五莖同煎服活人
解毒金花散
治熱毒膿血痢黃連黃柏各二錢白朮黃芩赤茯苓赤芍藥各一錢右剉作一貼水煎服
芍藥柏皮丸
治濕熱惡痢下膿血白芍藥黃柏皮各一兩當歸黃連各五錢右爲末水丸小豆大溫水下三四十丸子和
赤石脂丸
治下痢膿血腹痛赤石脂乾薑各一兩黃連當歸各二兩右爲末蜜丸梧子大米飮下三五十丸空心入門
人參散
治酒毒挾熱下痢膿血腹痛久不差百藥無效樗根白皮人參各一兩右爲末每二錢空心米飮調下忌酒麪鷄猪魚果菜等物本事
噤口痢
痢疾不納飮食者俗謂之噤口痢如頭疼心煩手足溫熱此乃毒氣上衝心肺敗毒散方見寒門五錢加蓮肉一錢陳米百粒薑三棗二煎服如過飮苦澁凉藥以致聞食先嘔山藥剉如小豆銀石器一半炒一半生用爲末米飮調下卽效綱目
噤口痢胃口熱甚故也宜參連湯罨臍法人不知此多用溫熱藥及甘味此以火濟火以滯益滯也
下痢噤口不食亦由脾虛宜以參苓白朮散方見內傷去山藥加石菖蒲爲末粳米飮調下二錢或人參赤茯苓石蓮子入些菖蒲煎服胸次一開自然思食直指
凡治痢早用罌粟殼則令毒氣閉塞心絡令噤口不食宜以御米煮稀粥溫啜解之類聚
噤口痢宜倉稟湯開噤湯石蓮散解噤丸納臍膏
參連湯
治噤口痢胃口熱甚黃連三錢人參石蓮肉各二錢右剉作一貼水煎取濃汁細細呷之如吐再喫但得一呷下咽便開仍用罨臍法回春
罨臍法
引熱令下行田螺二箇入麝香少許擣爛罨臍中以帛包定
倉稟湯
治噤口痢心煩手足熱頭痛此乃毒氣上衝心肺所以嘔而不食人參敗毒散方見寒門加黃連一錢石蓮肉七枚陳倉米三百粒入薑三片棗二枚同煎服醫鑑
亦治熱痢
開噤湯
治噤口痢砂糖七錢細茶五錢縮砂硏一錢生薑五片右剉作一貼水煎露一宿次早面北溫服
外用木鱉子去殼三錢麝香二分共擣罨臍中卽思食回春
石蓮散
治噤口痢石蓮子槌去殼留心倂肉硏爲末每二錢陳米飮調下此疾由毒氣上衝心肺借此以通心氣便覺思食仍以東壁土炒橘皮爲末入薑棗略煎服佐之綱目
解噤丸
治噤口痢黃連八兩剉生薑四兩切同炒令焦去薑只取黃連爲末陳米飯和丸梧子大每服七八十丸赤痢陳米飮下白痢橘皮湯下赤白痢陳米橘皮湯下
納臍膏
治噤口痢危重者用之立愈王爪藤連莖葉經霜者曬乾燒灰香油調納臍中卽效醫鑑
休息痢
凡痢乍發乍止者名休息痢類聚
休息痢經年不差以致氣血虛而不斂八物湯方見虛勞加陳皮阿膠珠黃連黃芩各少許脾胃虛者補中益氣湯參苓白朮散幷見內傷入門
休息痢宜加味養藏湯三根飮訶黎勒丸神效丸
加味養臟湯
治休息痢眞人養臧湯方見上加附子靑皮烏藥茯苓右剉薑三片棗二枚煎服得效
三根飮
治休息久痢如神五倍木根蒼耳草根臭樗木根刮取白皮各等分右剉每服七錢入生薑三片大棗二枚黑豆三十六粒糯米四十九粒空心同煎服正傳
訶黎勒丸
治休息痢百藥不效樗根白皮二兩訶子肉五錢母丁香三十粒右爲末醋糊和丸梧子大陳米飮入醋少許呑下五十丸日三本事
神效丸
治休息痢膿血不止疼痛困弱當歸烏梅肉黃連阿膠珠各等分右爲末蜜丸梧子大空心厚朴湯下三五十丸病甚者蠟丸入門
風痢
風痢惡風鼻塞身重色靑或純下淸水宜蒼朮防風湯方見上入門
風痢所下似痢非痢似血非血宜倉稟湯方見上得效
風痢宜胃風湯方見上露宿湯
露宿湯
治風痢純下淸血杏仁去皮尖七箇苦木瘡一掌大卽樗根白皮烏梅一箇草果一箇酸石榴皮半箇靑皮二箇甘草一寸右剉作一貼入薑三片煎露星一宿次早空心服得效
寒痢
寒痢白如鴨溏腸鳴痛墜不甚宜理中湯方見寒門加訶子肉豆蔲日久者黃連補腸湯入門
寒痢宜赤石脂散
黃連補腸湯
治大腸虛冷痢下靑白黃連四錢赤茯苓川芎各三錢酸石榴皮五片地楡五錢伏龍肝二錢右剉八錢作一貼空心水煎服入門
赤石脂散
治冷痢赤白腸滑肉豆蔲煨一兩縮砂五錢赤石脂甘草灸各二錢半右爲末每二錢粟米飮調下得效
濕痢
濕痢腹脹身重下如黑豆汁或赤黑渾濁此危證也宜當歸和血散方見後陰加味除濕湯戊己丸入門
下痢如豆汁者濕也蓋脾胃爲水穀之海常兼四藏故有五色之相雜當先通利此迎而奪之之義也
加味除濕湯
治傷濕下痢如黑豆汁半夏厚朴蒼朮各一錢二分藿香陳皮赤茯苓各七分木香桂皮甘草各五分右剉作一貼薑三片棗二枚空心水煎服
戊己丸
治濕痢黃連吳茱萸白芍藥各等分右爲末麪糊和丸梧子大空心米飮下五七十丸局方
熱痢
熱痢與暑痢同
大凡痢疾多因伏暑而得但背寒面垢或面如塗油齒乾煩寃燥渴引飮皆暑證也不宜輕用附子等熱藥宜酒蒸黃連丸方見血門得效
其冷熱蘊積腸胃間滑泄垢膩者名腸垢卽熱痢也類聚
偏熱純赤見暑證輕者黃芩芍藥湯重者導滯湯日久者黃連阿膠湯入門
挾熱下痢者身熱口渴小便澁少大便急痛所下黃赤色入門
熱痢黃芩芍藥湯最妙入門
下痢壯熱須用倉稟湯直指
下痢欲飮水有熱故宜白頭翁湯方見寒門仲景
熱痢宜烏梅丸寧胃散加當歸方見下
烏梅丸
治熱痢腹痛下純血黃連一兩半烏梅肉當歸枳殼各一兩右末醋糊和丸米飮下七十丸空心
寧胃散
治赤白熱痢白芍藥二錢黃芩黃連木香枳殼各一錢半陳皮一錢甘草灸五分右剉作一貼水煎服一名芩連芍藥湯必用
氣痢
氣痢狀如蟹渤拘急獨甚宜茱連丸方見上氣痢丸牛乳湯
氣痢丸
治氣痢狀如蟹渤訶子皮橘皮厚朴各一兩右爲末蜜丸梧子大空心米飮下三十丸入門
牛乳湯
治氣痢蓽撥二錢剉牛乳半升右同煎減半空心服得效
唐太宗苦氣痢百方不差有衛士進此方服之卽愈醫說
虛痢
氣弱困倦穀食難化腹微痛或大痛幷無努責入門
滑利與虛痢同虛滑不禁甚則氣血俱脫血虛四物湯加人參白朮地楡樗白皮氣虛眞人養藏湯入門
氣虛色白如鼻涕凍膠理中湯加木香肉桂厚朴赤茯苓入門
如力倦自覺氣少惡食此爲挾虛證宜用補氣血之藥虛迴而痢自止
痢疾日久氣血虛弱宜用八物湯方見虛勞補中益氣湯方見內傷回春
痢稍久者不可下胃虛故也調中理氣湯加味香連丸擇用之醫鑑
久痢五虛證危困者宜大斷下丸五虛者脈細皮寒氣少泄利前後飮食不入是也如漿粥入胃泄注止則虛者活矣得效
虛寒痢脫肛宜訶子皮散東垣
調中理氣湯
治虛痢氣弱困倦白朮枳殼白芍藥檳榔各一錢蒼朮陳皮各八分厚朴七分木香五分右剉作一貼水煎服此治痢調理之劑也醫鑑
加味香連丸
治虛痢及久痢一切諸痢黃連四兩以吳茱萸煎水浸炒木香一兩瘂芙蓉二錢右爲末陳米糊和丸菉豆大每二三十丸以蓮肉煎湯呑下被蓋就睡奏效神矣入門
大斷下丸
治久痢滑數消瘦困弱龍骨附子炮白礬枯肉豆蔲煨牡蠣煆訶子皮酸石榴皮各一兩良薑乾薑赤石脂各七錢半細辛三錢七分半右爲末醋糊和丸梧子大粟米飮下三十丸入門
訶子皮散
治虛寒赤白痢脫肛御米殼蜜炒橘皮各五分乾薑炮六分訶子皮七分右爲末作一貼水煎空心和渣服東垣
積痢
積痢色黃或如魚腦漿腹脹痛惡食入門
無積不成痢直指
痢出於積滯積物積也滯氣滯也物積欲出氣滯而不與之出所以下墜裏急乍起乍止日夜凡百餘度人有此證不論色之赤白脈之大小一皆以通利行之直指
飮食傷飽者注下酸臭諸有積者以肚熱纏痛推之直指
傷積滯則糞白有效得效
食積痢宜保和丸方見積門感應元蘇感元生熟飮子
感應元
治積痢久痢赤白膿血相雜肉豆蔲煨白薑炮百草霜各二兩木香一兩半蓽澄茄三稜炮丁香各一兩巴豆百粒去皮心膜去油爲霜杏仁百粒去皮尖雙仁麩炒別硏酒煮蠟四兩淸油一兩右七味爲細末入巴豆杏仁末先將油煎蠟令熔化拌和藥末成劑每一兩分作十錠每一錠米飮調服或作丸菉豆大白湯呑下十丸得效
蘇感元
治積痢腹內緊痛麝香蘇合元方見氣門四分感應元六分硏勻丸菉豆大米飮下三十丸得效
生熟飮子
治大人諸痢及小兒虛積痢日夜無度罌粟殼大者四箇去瓤蔕半灸半生陳皮二片半生半炒甘草二寸半生半灸烏梅二箇半生半煨大棗二枚半生半煨生薑二塊半生半煨木香一錢作兩片半生半煨訶子大者二箇半生半煨黑豆六十粒半生半炒黃芪二寸半生半灸白朮二塊半生半煨當歸二寸半生半煨右剉和勻每服五錢水一盞半同入磁甁內煮至半去滓溫服小兒服一二合此方分生熟均冷熱冷熱旣散腸胃旣厚則水穀自分何患瀉痢哉省翁
久痢
痢已減十之七八穢積已盡糟粕未實當以炒芍藥炒白朮灸甘草陳皮茯苓煎湯下固腸丸三十粒然此丸性燥若滯氣未盡不可遽用
久痢體虛氣弱滑泄不止當以訶子肉豆蔲白礬半夏等藥澁之甚者添牡礪須以陳皮爲佐恐太澁亦能作疼也
久痢不止服理中湯益甚此痢在下焦赤石脂禹餘粮湯主之方見寒門理中者理中焦用此以固其下焦故也仲景
久痢宜大斷下元萬全丸二方見上眞人養藏湯木香散實腸散加減益氣湯樗白皮散
木香散
治久痢及血痢甘草灸一兩木香黃連各五錢同炒罌粟殼生薑各五錢同炒右爲末入麝香少許空心米飮調下二錢本事
加減益氣湯
治久痢疲弱甚不能起床白朮白芍藥陳皮各一錢當歸七分黃芪人參澤瀉縮砂地楡各五分升麻木香白豆蔲御米殼醋炒甘草灸各三分右剉作一貼空心水煎服醫鑑
樗白皮散
治久痢諸藥不效樗根白皮一握粳米一合葱白一握甘草一寸豉二合右水一升煮取半升頓服得效
實腸散
治久痢不分赤白用此藥換出黃糞來山藥炒一兩炒黃米一合右爲末用砂糖調熱湯和勻藥末適稀稠漸漸服後用淸米湯漱口最效回春
疫痢
一方一家之內上下傳染長幼相似是疫毒痢也當察運氣之相勝以治之良方
一方長幼相似名曰疫痢人參敗毒散方見寒門加陳皮白芍藥煎服或薑茶湯以防之入門
薑茶湯
治痢疾腹痛老生薑春茶葉等分同煎服醫鑑
薑能助陽茶能助陰況暑毒酒食毒皆能解之不問赤白冷熱疫痢腹痛通用之直指
熱痢留薑皮冷痢去薑皮本草
蠱疰痢
久痢不已毒氣蝕於藏府下血如鷄肝雜膿瘀者名曰蠱疰痢類聚
蠱疰痢下黑血如鷄肝發渴五內切痛此因服五石湯丸所致其血自百脈經絡而來以茜根丸救之入門
蠱疰痢宜羚羊角元薑墨丸方見上
茜根丸
治蠱疰痢茜根犀角升麻地楡當歸黃連枳殼白芍藥各等分右爲末醋糊和丸梧子大米飮下五七十丸濟生
羚羊角元
治蠱疰痢黃連二兩黃柏羚羊角鎊各一兩半白茯苓一兩右爲末蜜丸梧子大茶淸下五七十丸得效
五色痢
痢疾五色俱下乃脾胃食積及四氣相倂以茱連丸救之入門
脾胃爲水穀之海無物不受常兼四藏故痢有五色之相雜當先通利
濕毒甚盛下痢腹痛大便如膿血或如爛肉汁宜地楡散黃連阿膠湯二方見上活人
五色痢宜服秘方養藏湯絲瓜散神效參香散
秘方養臟湯
治五色痢罌粟殼蜜炒一錢半陳皮枳殼黃連木香烏梅厚朴杏仁甘草灸各七分右剉作一貼入黑豆三十粒大棗二枚煎服立效得效
絲瓜散
治五色痢及酒痢便血腹痛乾絲瓜一枚連皮燒灰爲末酒調二錢空心服集驗
神效參香散
治下痢五色及噤口疳蠱時疫諸痢陳皮罌粟殼各一兩二錢肉豆蔲赤茯苓各四錢白扁豆人參木香各二錢右爲末每三錢空心米飮調下正傳
八痢危證
一曰熱赤二曰冷白三曰冷熱相加赤白四曰食積酸臭五曰驚靑六曰脾虛不化七曰時行有血八曰疳卽瀼瀉類聚
一曰冷痢白積二曰熱痢赤積三曰冷熱不調積下赤白四曰疳痢黃白積或見五色五曰驚痢靑積不臭六曰休息痢糞黑如魚腸七曰醲痢腹脹便臭肛痛八曰蠱疰痢下紫黑血如猪肝入門
通用小駐車丸眞人養藏湯二方見上入門
痢疾腹痛
下痢腹痛者肺經之氣鬱在大腸之間實者下之虛者以苦梗發之
下痢腹痛不可用參芪
凡痢腹痛以白芍藥甘草爲君當歸白朮爲佐惡寒者加桂惡熱者加黃柏
或食粥及肉稍多作痛宜以白朮陳皮煎湯服之且宜奪食奪食者減其粥食絶其肉味也
下痢膿血腹痛不止調胃承氣湯加薑棗煎服方見寒門瀉訖以五苓散煎水益元散調下
痢疾腹痛宜香連丸薑茶湯方見上神效越桃散
香連丸
治赤白膿血下痢腹痛及一切諸痢黃連一兩吳茱萸五錢水浸一宿同炒去茱萸木香二錢半右爲末醋糊和丸梧子大空心米飮下二三十丸直指
神效越桃散
治下痢腹中滿痛不可忍此名陰陽反錯不和之甚大梔子仁良薑各三錢右爲末米飮調下二三錢綱目
痢疾裏急後重
裏急窘迫急痛是也後重者大腸墜重而下也其證不一有因火熱者謂火性急速而能燥物是也有因氣滯者此大腸之氣壅而不宣通也有因積滯壅盛者是有物結墜也有氣虛者此大腸氣降而不能升也有血虛者所謂虛坐努責是也治法火熱者淸之氣滯者調之積滯者去之氣虛者升之血虛者補之玉機
後重者本因邪壓大腸而墜下故大腸不能升上而重用大黃檳榔輩瀉其所壓之邪今邪旣瀉而其重因在者知大腸虛滑不能自收而重用御米殼等澁劑固其滑收其氣亦愈也
下墜異常積中有紫黑血而又痛甚此爲死血用桃仁泥滑石行之
後重窘迫當和氣宜木香檳榔易老
自古治裏急後重但用木香檳榔調氣及大黃下積至丹溪始用桃仁滑石活死血其效如鼓應桴綱目
氣行血和積少但虛坐努責此爲亡血證倍用當歸身尾却以生地黃生芍藥生桃仁佐之陳皮和之血生自安血虛則裏急故用當歸身
裏急者腹中不寬快也虛坐而大便不行者血虛也後重者虛氣墜下也回春
痢疾大孔痛
下痢大孔痛因熱流于下用木香檳榔芩連加炒乾薑煎服綱目
下痢大孔痛宜溫煖之仲景
下痢大孔痛一曰溫之一曰淸之如久病身冷脈沈小宜溫之如暴病身熱脈浮洪宜淸之
作痛熱流於下也醫鑑
下痢大便不禁大孔開如空洞用葱椒末爛擣塞穀道中倂服酸澁固腸之劑如御米殼訶子皮之類收之綱目
下痢大孔痛此大虛也瓦片圓如銅錢大燒紅投童尿中急取令乾紙裹安痛處以人參當歸陳皮濃煎飮之綱目
又灸枳實熨之炒鹽熨之又熟艾黃蠟訶子燒煙熏之妙綱目
痢疾宜下
痢初得一二日間元氣未虛必推蕩之此通因通用之法用大承氣湯或調胃承氣湯下後看氣血調理五日後不可下脾胃虛故也
此亦大槪言之氣血弱者雖一二日不可下實者十餘日後亦可下之正傳
下痢腹滿爲實當下之脈經
下痢脈反滑者當有所去下之乃愈仲景
下痢已差至其年月日時復發者以病不盡故也當下之宜大承氣湯仲景
仲景治痢可下者悉用承氣等湯加減下之大黃之寒其性善走佐以厚朴之溫善行滯氣緩以甘草之甘飮以湯液灌滌腸胃滋潤輕快積行卽止局方例以熱藥爲主澁藥爲佐用之於下痢淸白者猶可其裏急後重經所謂下迫者皆屬火熱所爲加以澁熱非殺之而何丹溪
治痢要訣
行血則便膿自愈調氣則後重自除河間
下痢治法曰後重者宜下木香檳榔又木香檳榔丸方見積聚
腹痛者宜和芍藥陳皮又芍藥甘草湯方見腹門
身重者除濕茯苓澤瀉又五苓散方見寒門
脈弦者去風秦芃防風又敗毒散方見寒門
膿血稠粘者以重藥竭之大黃芒硝又大黃湯
身冷自汗者以熱藥溫之附子乾薑又漿水散
風邪內縮者宜汗之麻黃白芷乾葛又麻黃升麻湯方見血門
鶩溏爲痢者宜溫之肉桂木香又水煮木香丸已上易老
又曰在表者發之在裏者下之在上者涌之在下者竭之身表熱者內疎之小便澁者分利之易老
又曰盛者和之去者送之過者止之易老
治痢藥法色黑大黃色紫地楡色紅黃芩色淡生薑色白肉桂色黃山楂水泄粟殼痛甚木香梔子入門
凡痢之初宜立效散一服卽愈或木香導氣湯以撤其毒皆良法也醫鑑
治痢者必用寒以勝熱苦以燥濕微加辛熱佐之以爲發散開通之用固無不效矣河間
痢疾宜以阿膠珠當歸靑皮赤茯苓黃連作劑入烏梅濃蜜同煎最能蕩滌惡穢積滯旣去則遍數自疎矣直指
大要以散風邪行滯氣開胃脘爲先不可遽用豆蔲訶子白朮輩以補住邪氣及粟殼龍骨牡礪輩以閉澁腸胃必爲日久淹延之疾待其腹痛後重皆除然後乃用斷下之藥
立效散
治赤白膿血痢腹痛裏急後重一服立止黃連四兩以吳茱萸二兩水拌同炒去茱萸枳殼麩炒二兩右爲末每三錢空心黃酒送下此治熱積氣滯之痢黃連淸熱枳殼破氣醫鑑
木香導氣湯
治痢初起腹痛裏急後重赤白相雜發熱噤口大黃一錢半白芍藥朴硝黃連各一錢二分厚朴檳榔各一錢當歸尾赤茯苓各八分右剉作一貼水煎服醫鑑
痢疾通治藥
痢疾諸證臍腹㽱痛或下鮮血或下瘀血或下紫黑血或下白膿或赤白相雜或如黑豆汁或如魚腦或如茅屋漏水皆裏急後重頻欲登厠日夜無度通用水煮木香膏六神丸香連丸方見上加味香連丸白朮安胃散百中散和中飮易簡斷下湯寧胃散方見上救命延年丸
瘧後痢黃連木香湯
水煮木香膏
治一切諸痢罌粟殼蜜炒三兩縮砂肉豆蔲煨乳香各七錢半木香丁香訶子藿香當歸黃連厚朴陳皮靑皮白芍藥甘草灸各五錢枳實乾薑炮各二錢半右爲末蜜丸彈子大水一盞棗一枚同煎至七分去棗和滓服袖珍
六神丸
治諸痢要藥黃連木香枳殼赤茯苓神麯炒麥芽炒各等分右爲末神麯糊和丸梧子大每五七十丸赤痢甘草湯下白痢乾薑湯下赤白痢乾薑甘草湯下入門
加味香連丸
治諸痢之總司也黃連炒二兩吳茱萸泡炒一兩木香一錢白豆蔲煨一錢半加乳香沒藥各一錢右爲末烏梅水浸取肉和丸梧子大每三十丸服如上法醫鑑
白朮安胃散
治一切瀉痢無問膿血罌粟殼蜜炒二錢赤茯苓白朮車前子各一錢五味子烏梅肉各五分右剉作一貼水煎服
百中散
治一切痢無問赤白二三服便愈罌粟殼蜜炒赤色厚朴薑製各二兩半右爲末每二三錢空心米飮調下忌生冷毒物得效
和中飮
治痢無問赤白久近無不效但發熱噤口者不可服罌粟殼醋炒一錢半陳皮白朮赤茯苓赤芍藥各一錢陳倉米二錢草果仁七分甘草三分砂糖三錢烏梅一箇右剉作一貼薑三片棗二枚水煎服正傳
易簡斷下湯
治一切痢尤治虛滑痢罌粟殼十四枚去筋膜蔕萼剉醋淹炒擣爲麤末白朮赤茯苓各一錢甘草灸五分草果一箇連皮剉右作一貼水一椀薑七片棗梅各七箇煎至一盞分二服海藏
黃連木香湯
治瘧後痢疾白芍藥炒二錢白朮一錢半黃連炒木香縮砂硏黃芩炒陳皮當歸酒洗各一錢甘草五分右剉作一貼薑三片水煎服醫林
救命延年丸
治男女一切重痢黃連乾薑當歸阿膠珠各等分右三味爲末以醋煮阿膠令消化和丸梧子大每三五十丸米飮呑下甚妙本事
泄痢易治難治辨
太陰脾經受濕而爲水泄久則傳變而爲膿血痢是脾傳腎謂之賊邪故難愈若先痢而後瀉是腎傳脾謂之微邪故易愈易老
飱泄脈大手足寒難已脈小手足溫易已脈經
下痢有微熱而渴脈弱者自愈
下痢脈數有微熱汗出今自愈脈經
下痢脈大者爲未止脈經
下痢手足溫易治手足寒難治直指
下痢嘔噦發呃煩躁身熱者難治醫鑑
泄痢吉凶證
下痢如魚腦髓者半生半死
身熱脈大者半生半死
下痢如塵腐色者死
下純血者死
下如茅屋漏水者死
大孔開如竹筒者死
脣如朱紅者死已上丹溪
內經曰腸澼便血身熱則死身寒則生
內經云身熱則死寒則生此是大槪言之必兼證詳之方可豈無熱生而寒死者乎
下痢手足厥冷無脈者灸之灸之不溫若脈不還反微喘者死仲景
下痢脈絶手足厥冷晬時脈還手足溫者生脈不還者死仲景
腹鳴而滿四肢淸而泄其脈大是逆也不過十五日死靈樞
腹大而脹四末淸脫形泄甚是逆也不及一時死靈樞
下痢之證身凉能食小便通易安若體熱多汗渴甚小便不利或手足厥冷灸之不溫兼微喘不食者死得效
凡下痢譫語直視及厥躁不得眠汗不止無脈及自利不禁身熱脈實者皆死入門
泄瀉久不止手足寒脈虛脫煩躁發呃氣短目直視昏冒不識人皆死證也回春
痢不治證脈大身熱鴨屎發渴咳逆五色噤口紅水脣紅手足冷氣喘
痢後煩渴欲飮爲心絶
小便絶不通爲胃絶
下痢小便不通或絶無者此毒氣倂歸一藏胃乾者死類聚
小兒之痢重傷胃氣全不飮食名曰噤口肛門寬大深黑可畏腹肚疼痛裏急後重鮮血點滴名曰刮腸日夜頻倂飮食直過名曰滑腸皆爲惡候省翁
小兒痢穀道不閉黃汁長流者不治得效
病人臥遺屎不覺者死扁鵲
飯後隨卽大便
飯後隨卽大便者蓋脾腎交濟所以有水穀之分脾氣雖强而腎氣不足故飮食下咽而大府爲之飱泄也治法取二神丸空心鹽湯送下使脾腎之氣交通則水穀自然剋化此所謂妙合而凝者也直指
大便秘結
腎主五液津液潤則大便如常若飢飽勞役或食辛熱火邪伏於血中耗散眞陰津液虧少故大便結燥又有年老氣虛津液不足而結者經曰腎惡燥急食辛以潤之者是也東垣
脈有陽結陰結者何以別之曰脈浮而數能食不大便此爲實名曰陽結也期十七日當劇脈沈而遲不能食身體重大便反硬名曰陰結期十四日當劇仲景
有熱燥風燥陽結陰結經曰結者散之治法陽結者散之陰結者溫之陽結宜大黃牽牛散陰結宜半硫丸東垣
燥結者大便秘澁不通也燥屬少陰津液不足以辛潤之結屬太陰有燥糞以苦泄之入門
藏府之秘不可一槪論有實秘有虛秘實秘者物也虛秘者氣也胃實而秘者能飮食小便赤脾約丸方見下七宣丸主之胃虛而秘者不能飮食小便淸利厚朴湯主之易老
秘結之證有虛有實實則宜蕩滌腸胃開結軟堅如大黃芒硝枳實厚朴承氣湯之類是也方見寒門虛則宜滋養陰血潤燥散結如當歸地黃桃仁麻仁條芩潤燥湯之類是也
桃杏仁俱治大便秘當以氣血分之晝則便難行陽氣也宜用杏仁夜則便難行陰血也當用桃仁老虛人大便燥秘脈浮在氣杏仁陳皮脈沈在血桃仁陳皮所以俱用陳皮者以手陽明與手太陰俱爲表裏也海藏
血燥以桃仁酒大黃通之氣燥以杏仁枳實通之風燥以麻子仁加大黃利之氣澁而不通者以郁李仁皂角仁潤之東垣
風燥宜疎風潤腸丸皂角元活血潤燥丸
血燥宜潤腸丸潤麻丸蓯沈丸五仁丸小麻仁丸通幽湯和血潤腸湯當歸潤燥湯
氣滯參仁丸搜風潤腸丸三和湯四磨湯六磨湯
婦人秘結宜通神散大麻仁丸
大黃牽牛散
治相火遊走藏府大便秘結大黃一兩黑牽牛子頭末五錢右爲末每三錢手足冷者酒調下手足熱者蜜湯調下保命
半硫丸
治老人痰結大便秘澁半夏薑製爲末硫黃硏極細以柳木槌殺過右等分薑汁浸蒸餠和丸梧子大溫酒或薑湯下五七十丸局方
七宣丸
治熱留腸胃大便秘結大黃一兩木香檳榔訶子皮各五錢桃仁十二箇右爲末蜜丸梧子大溫水下五十丸東垣
厚朴湯
治大便虛秘白朮二錢厚朴一錢三分陳皮甘草各一錢半夏麯九分枳實八分右剉作一貼入薑三片棗二枚水煎服易老
當歸潤燥湯
一名潤燥湯治血燥大便秘澁當歸大黃熟地黃桃仁麻仁生甘草各一錢生地黃升麻各七分紅花二分右剉先取七味作一貼煎將至半乃入桃仁麻仁煎至半空心服
疎風潤腸丸
治風熱鬱滯大便閉澁乾燥須潤燥和血疎風則自然通矣麻子仁二兩半桃仁二兩皂角燒存性一兩三錢大黃羌活各一兩防風當歸各三錢右爲末蜜丸梧子大白湯下五七十丸東垣
皂角元
專治風人大便秘澁羌活防風猪牙皂角枳殼桑白皮檳榔杏仁麻仁白芷陳皮各等分右爲末蜜丸梧子大溫湯下三五十丸有熱加大黃得效
活血潤燥丸
治風秘血秘大便常常燥結此與上潤腸丸同但皂角用仁東垣
潤腸丸
治大便秘澁杏仁枳殼麻仁陳皮各五錢阿膠珠防風各二錢半右爲末蜜丸梧子大每五十丸老人蘇子湯下壯者荊芥湯下直指
潤麻丸
治血燥大便不通能潤之麻仁桃仁生地黃當歸枳殼各一兩右爲末蜜丸梧子大白湯下五十丸
正傳名潤體丸
蓯沈丸
一名蓯蓉潤腸丸治亡津液大便常秘結肉蓯蓉二兩沈香一兩右爲末用麻仁汁打糊和丸梧子大每七十丸空心米飮呑下入門
五仁丸
一名滋腸五仁丸治津液枯竭大便秘結婦人産後便秘尤宜橘紅四兩別爲末桃仁杏仁各一兩柏子仁五錢郁李仁炒二錢松子仁一錢二分半右各別硏爲末蜜丸梧子大空心米飮下五七十丸得效
小麻仁丸
治血燥大便秘結此方與上潤麻丸同入門
通幽湯
治幽門不通大便難宜以辛潤之升麻桃仁泥當歸身各一錢半生地黃熟地黃各七分灸甘草紅花各二分右剉作一貼水煎去滓調檳榔細末半錢服東垣
和血潤腸湯
治大便燥結不通升麻桃仁麻仁各一錢半大黃熟地黃當歸梢各七分生地黃生甘草各五分紅花三分右剉作一貼水煎服東垣
參仁丸
治氣壅大便秘麻子仁大黃各三兩當歸身一兩人參七錢半右爲末蜜丸梧子大空心熟水下三十丸入門
搜風潤腸丸
治三焦不和氣不升降胸腹痞滿大便秘澁郁李仁一兩木香檳榔靑皮陳皮沈香蘿葍子炒槐角枳殼枳實三稜煨大黃各五錢右爲末蜜丸梧子大空心米飮下五七十丸
三和湯
治氣滯大便秘澁卽氣門三和散也
四磨湯
治氣滯大便秘澁大檳榔沈香木香烏藥右四味等分各濃磨水取七分盞煎三五沸微溫服空心得效
六磨湯
治大便秘澁有熱者四磨湯加大黃枳殼如上法濃磨汁服得效
通神散
治婦人大便不通大黃芒硝桃仁郁李仁各一兩木香五錢右爲末每二錢米飮調下
大麻仁丸
治婦人風秘木香檳榔枳殼各一兩麻仁大黃炒各三錢右爲末蜜丸梧子大空心白湯下三五十丸
老人秘結
老人藏府秘澁不可用大黃緣老人津液少所以秘澁若服大黃以瀉之津液皆去定須再秘甚於前只可服滋潤大腸之藥更用槐花煎湯淋洗肛門亦效得效
老人秘結宜疎風順氣元小皂角元二仁元橘杏丸黃芪湯膠蜜湯蘇麻粥三仁粥
常食乳酪血䘓脂麻汁爲妙
疎風順氣元
治腸胃積熱二便燥澁諸風秘氣秘皆治之老人秘結尤宜大黃酒蒸曬七次五兩車前子炒二兩半郁李仁檳榔麻子仁微炒兎絲子酒製牛膝酒洗山藥山茱萸各二兩枳殼防風獨活各一兩右爲末蜜丸梧子大每五七十丸空心茶酒米飮任下
此藥專治大便秘澁眞良方也久服精神康健百病不生尤宜老人得效
小皂角元
治風秘尊年人宜服皂角灸枳殼各等分右爲末蜜丸梧子大米飮下七十丸得效
二仁元
治老人虛人風秘杏仁麻仁枳殼訶子肉各等分右爲末蜜丸梧子大溫水下五十丸得效
橘杏丸
治老人虛人氣秘服之大便自無澁滯橘皮杏仁各等分右爲末蜜丸梧子大米飮下七十丸
此治晝便難若夜便難去杏仁用桃仁濟生
黃芪湯
治老人大便秘澁黃芪陳皮去白各五錢右爲末別取麻子仁汁一盞於銀石器煎候有乳起卽入白蜜一大匙再煎令沸調前藥末三錢空心服之不過兩服效常服卽無秘澁之患得效
膠蜜湯
治老人虛人大便秘澁連根大葱白三莖新水一盞煎葱爛熟去之入明阿膠珠二錢蜜二匙攪令熔化空心服直指
蘇麻粥
順氣滑大便治老人虛人風秘血秘大便艱澁婦人産後便秘皆宜服之蘇子麻子不拘多少等分同擣爛和水濾取汁粳米末少許同煮作粥食之久服尤佳本事
一老婦忽爾腹痛頭痛惡心不食正是老人風秘藏府壅滯氣聚胸中則腹脹惡心不欲食上至於巓則頭痛神不淸服此粥兩啜而氣泄下結糞十餘枚藏府流暢諸疾自去矣本事
三仁粥
治大便秘結老人虛人皆可服桃仁海松子仁各一合郁李仁一錢右同擣爛和水濾取汁入碎粳米少許煮粥空心服俗方
脾約證
傷寒陽明病自汗出小便數則津液內竭大便必難其脾爲約脾約丸主之方見下仲景
成無己曰胃强脾弱約束津液不得四布但輸膀胱故小便數而大便難制脾約丸以下脾之結燥丹溪曰旣云脾弱脾弱則土虧肺金受火之剋肺耗則津竭脾失轉輸之令肺失傳送之職宜大便秘而難小便數而無藏蓄也理宜滋養陰血使陽火不熾則肺金行淸化脾土淸健而運行津液則腸潤而自通矣今此丸用之於熱甚而氣實與西北人壯實者無有不安若用於東南人與熱雖盛而氣血不實者將見脾愈弱而腸愈燥矣須知在西北以開結爲主在東南以潤燥爲功丹溪
脾約丸
一名麻仁丸治小便數大便難名爲脾約證大黃蒸四兩枳實厚朴赤芍藥各二兩麻子仁一兩半杏仁一兩二錢半右爲末蜜丸梧子大空心溫湯下五十丸局方
大便不通
大便秘結者常常乾燥而艱難放下也不通者累日不得通閉塞脹滿也
熱邪入裏則胃有燥糞三焦伏熱則津液中乾此大腸之挾熱然也虛人藏冷而血脈枯老人腸寒而氣道澁此大腸之挾冷然也腹脹痛悶胸痞欲嘔此宿食留滯也腸胃受風涸燥秘澁此風氣燔灼也若氣不下降而穀道難噫逆泛滿必有其證矣熱者三黃湯方見火門冷者半硫丸宿食宜脾積元風秘宜麻仁丸卽脾約丸氣不下降則桔梗枳殼湯方見胸門大腸與肺爲表裏大腸者諸氣之道路關焉孰知流行肺氣爲治法之樞紐乎直指
久病腹中有實熱大便不通潤腸丸微利之不可用峻利之藥正傳
大便閉服承氣湯之類不通者四物湯方見血門加檳榔枳殼桃仁紅花醫鑑
古方通大便皆用降氣之劑蓋肺氣不降則大便難於傳送用杏仁枳殼沈香訶子等是也老人虛人風人津液少而秘者宜以藥滑之用麻仁脂麻阿膠等是也若妄以峻劑逐之則津液走氣血耗雖暫通而卽復秘或更生他病矣
大便不通宜靈寶丹蘇感元方見上潤腸湯大黃飮子老人虛人宜潤腸丸潤腸湯婦人宜通神散方見上調導飮
外治宜宣積丸提盆散
脾積元
治飮食停積腹脹呑酸大便秘結蓬朮一兩半三稜一兩靑皮五錢良薑以醋煮切片焙乾木香百草霜巴豆霜各二錢半右爲末麪糊和丸麻子大橘皮湯下五七十丸得效
靈寶丹
治大便不通推下積滯木香沈香乳香各半錢巴豆去皮心油二錢右爲末大棗三枚蒸取肉和勻擣作丸如菉豆大每服一丸凉水送下如欲利三行先喫凉水三口然後用凉水送下如欲五行六行依數喫水臞仙
潤腸湯
治大便秘澁久不通麻子仁一盞半細硏水浸濾去皮取汁脂麻半盞細硏水浸絞取汁桃仁一兩硏爲泥荊芥穗一兩擣爲末右和合入鹽少許同煎代茶飮之以大便通利爲度
大黃飮子
治熱燥大便不通生地黃二錢大黃煨杏仁梔子升麻枳殼各一錢人參黃芩甘草各五分右剉作一貼入薑五片豉二十一粒烏梅一箇同煎服直指
潤腸丸
治老人血少腸胃乾燥大便閉結甚至七八日難下色如猪糞少如羊糞者當歸生地黃枳殼桃仁麻仁各等分右爲末蜜丸梧子大空心米飮下四五十丸醫鑑
潤腸湯
治老人虛人大便閉結蜂蜜一兩香油五錢朴硝一撮右合水一鍾煎數沸溫服醫鑑
調導飮
治婦人産前後大便不通當歸川芎防風枳殼各一錢二分半甘草三分右剉作一貼入薑三片棗二枚空心水煎服直指
宣積丸
治大便閉塞巴豆去殼乾薑韭子良薑硫黃甘遂白檳榔等分右爲末飯丸如鷄子黃大早朝先以椒湯洗手麻油塗手掌握藥一粒移時便瀉欲止則以冷水洗手本事
提盆散
治大便不通草烏爲極細末葱白一枚切去根其頭上有汁濕蘸草烏末納肛門中卽通
卽霹靂箭能治大小便不通
大小便不通
凡大小便不通內經謂之三焦約約者不行也又曰大小便不通者陰陽關格乃三焦約之病也病源
三焦約大小便不通宜枳殼丸方見五藏推氣丸
大小便不通宜三一承氣湯車拘散鐵脚丸顚倒散倒換散蜣蜋散甘遂散貼臍膏
外治宜迴生神膏丁香散掩臍法導便法
推氣丸
治氣不升降大便秘澁小便赤黃黑牽牛頭末大黃檳榔枳實陳皮黃芩各等分右爲末薑汁煮糊和丸梧子大淡薑湯下三五十丸得效
三一承氣湯
治傷寒及雜病熱盛大小便不通胸腹滿痛方見寒門
芒硝以大黃引之直入大腸潤燥軟堅瀉熱以在下言之便尿俱陰以前後言之則前氣後血以腎言之摠主大小便難夫尿澁便秘俱爲水少經曰熱淫于內治以鹹寒佐以苦故用芒硝大黃相須爲使也東垣
車狗散
治大小便久不通煩滿欲死推車客七箇土狗七箇如男子病推車用頭土狗用身女子病土狗用頭推車用身右二物新瓦上焙乾爲末以虎目樹皮向東南者濃煎湯調服卽通如神本事
推車卽蜣蜋也土狗卽螻蛄也虎目樹一云樗木一云虎杖恐樗木爲正
甘遂散
治大小便不通赤皮甘遂二兩煉蜜二合和勻每一兩分四服日進一服蜜水調下得效
鐵脚丸
治大小便不通大皂角燒存性爲末酒麪糊和丸梧子大酒下三十丸回春
顚倒散
治大小便不通或小便不通或大便不通皆治之大黃滑石皂角各三錢如小便不通滑石加三錢如大便不通大黃加三錢如大小便俱不通大黃滑石各加三錢右爲末每取三錢空心溫酒調下醫鑑
貼臍膏
治大小便不通甘遂爲末麪調作糊貼臍中及臍下硬處別煎甘草湯服之以通爲度類聚
倒換散
治大小便不通如大便不通大黃一兩杏仁三錢如小便不通大黃三錢杏仁一兩右剉分二貼水煎服類聚
蜣蜋散
一名二妙散治大小便不通六七月間尋牛馬糞中蜣蜋不以多少用線串起陰乾收貯用時取一箇要全者放淨塼上四面以灰火烘乾以刀從腰切斷如大便閉用上半截小便閉用下半截二便俱閉全用爲細末新汲水調服卽通回春
迴生神膏
治陰證大小便不通數日危急者用之非急勿用牡蠣陳粉乾薑炮各一兩右爲細末男病用女人唾調手內擦熱緊掩二卵上得汗出愈女病用男子唾調手內擦熱緊掩二乳上得汗出愈蓋卵與乳乃男女之根蔕坎離之分屬也海藏
丁香散
治大小便不通如神若丁香五錢川烏炮草烏炮白芷猪牙皂角炮細辛各三錢胡椒一錢麝香少許右爲細末用竹筒將藥吹入肛門內卽通回春
罨臍法
治大小便不通以白礬末一匙安臍中冷水滴之令冷透腹內卽通
治大小便不通連根葱一二莖帶土生薑一塊淡豆豉二十一粒鹽一匙同硏作餠烘熱掩臍中以帛繫定良久氣透自通不通再換一餠丹溪
治大便閉結至極昏不省人生大田螺一二枚鹽一匙和殼生擣置病人臍下一寸三分用帛包繫卽大通得效
又方田螺連殼擣爛入麝少許貼臍中以手揉按立通入門
治大小便不通巴豆肉杏仁皂角右爲末作餠掩臍上火灸自通綱目
蝸牛膏治大小便不通蝸牛三枚連殼擣爲泥加麝香少許貼臍中以手揉按之立通無蝸牛則用田螺歷試殊效回春
導便法
諸大便不通老人虛人不可用藥者用蜜熬入皂角末少許捻作錠子納肛門卽通
蜜煎導法取蜜七合微火煎如飴捻作錠如棗核樣納穀道中用手按住欲大便時去之仲景
治大便不通取大猪膽一箇瀉汁和醋少許灌入穀道中須臾大便自通仲景
蜜兌法治大便不通蜜三合入猪膽汁兩枚煎如飴候凝捻作小指頭大沈冷水中取納肛門立通一方入皂角末和勻作錠尤好入薄荷末亦佳得效
熏方治大便不通皂角用椀燒置桶內熏下部自通得效
蜜導法火煉蜜稠厚黃色傾入冷水中急捻如指大隨用皂角末麝香共爲衣將油塗抹大腸內納入穀道大便卽通回春
猪膽汁導法猪膽一箇傾去汁少許入醋在內用竹管相接套入穀道中以手指撚之令膽汁直射入內少時卽通回春
香油導法用竹管蘸葱汁深入大腸內以香油一半溫水一半同入猪尿脬內撚入竹管將病人倒放脚向上半時立通回春
大便不通多日百方不效令人口含香油以小竹筒一箇套入肛門吹油入肛內病者自覺其油如蚯蚓漸漸上行片時下黑糞而安正傳
俗方以淸醬香油相和灌肛內卽通或以生桔梗浸油醬挿入肛內亦通
蜜導非皂角則不通入門
單方
凡七十種
硫黃
治冷瀉暴瀉所下如水硫黃滑石等分爲末溫水調下三錢立止得效
焰硝
治關格大小便不通蜜一鍾硝二錢白湯一鍾空心調服卽通回春
好黃土
治泄痢赤白腹痛下血好黃土水煮三五沸去滓煖服一二升本草
百草霜
治暴瀉痢取細末二錢米飮調下本草
久瀉不止百草霜末粥丸白湯呑下綱目
蒼朮
治傷濕泄瀉或合茯苓或合芍藥每五錢水煎服之若傷風泄瀉合防風水煎服之湯液
白朮
治一切泄瀉煎服末服丸服幷佳或合白芍藥白茯苓同煎服止泄尤佳湯液
車前草
治熱泄取莖葉擣取汁一盞入蜜一合溫分二服本草
車前子
治一切泄瀉炒爲末空心取二錢米飮調下最妙或水煎服亦良得效
木香
治諸泄瀉痢疾皆佳煎服末服幷良或合黃連爲丸治赤白諸痢甚佳本草
白芍藥
治泄瀉痢疾煎服末服丸服皆佳酸收甘緩下痢必用之藥也湯液
黃連
治赤白痢腹痛或下膿血黃連三錢酒煮服或爲末鷄子白和丸服幷佳黃連治痢蓋以苦燥之義若熱痢血痢則佳冷痢則不可用本草
乾薑
主冷泄冷痢煎服末服幷佳若血痢則燒存性爲末每一錢米飮調下本草
土瓜根
治大便不通擣取汁以竹管吹入肛內卽通綱目
馬藺子
治水痢熬黃爲末同白麪等分米飮下二錢本草
萱草根
治大便不通取一握同生薑擣取汁服之立通綱目
黃芩
主腸澼赤白痢腹痛身熱與芍藥同用煎服丸服末服幷佳湯液
艾葉
主赤白痢及膿血痢醋煎空心服之本草
地楡
治痢性沈寒入下焦赤白痢及膿血痢水煎空心服三合如水瀉及白痢不可用本草
肉豆蔲
主泄瀉如暴水泄不止取三箇麪裹煨爲末作一服米飮調下神效若冷痢腹痛不能食取末一錢米飮下綱目
縮砂
治冷泄及休息痢取末一錢空心米飮調下
大黃
通利大小便又治熱痢下膿血欲通大便水煎服熱痢酒煎服之綱目
黑牽牛子
通利大小便如大便不通半生半炒爲末每二錢薑湯調下如未通再以熱茶淸調下
風秘結澁微炒爲末一兩麩炒桃仁末五錢蜜丸梧子大溫水下三十丸本草
萹蓄
主大小便不通開紫花水邊生者爲佳採根擣取汁一盞服之得通卽止綱目
楡白皮
主大小便不通水煎空心服本草
檳榔
通利大小便又治大便不通取細末二錢空心蜜水下綱目
五倍子
治腸虛泄瀉取爲末以白湯調二錢服立止本草
訶子皮
主泄瀉及赤白諸痢訶子三箇兩枚炮一枚生用同爲末溫水和服
氣痢久痢煨取皮爲末二錢和米飮頓服本草
樗根白皮
主赤白痢及久痢腸滑不禁取皮一握陳米一合葱白三莖甘草三寸豉二合水煎空心頓服血痢尤神效爲末作丸名固腸丸本草
橡實
澁腸止泄瀉作細末和米飮常服本草
槿花
主赤白痢作末和米飮服或和麪作煎餠食之本草
蜜
治痢爲最蜜與薑汁各一合溫水和頓服本草
蠟
主下痢膿血黃蠟不拘多少用銀篦挑於香油燈上燒熏落下水椀內如此七次爲丸蘿蔔子大每三十丸白痢甘草湯下赤痢烏梅湯下綱目
牡蠣粉
止大小便治遺尿不覺牡蠣粉白礬枯等分爲末酒服二錢日三亦治遺尿綱目
鱉
治痢後脫肛
一人患痢月餘糟粕不實晝夜五六次又脫肛取鱉一箇治如食法用生薑米糒作羹入砂糖一小塊不用鹽醬熟煮喫一二椀三日而愈蓋鱉乃介蟲屬金而補肺與大腸故有效焉正傳
鮒魚膾
主久赤白痢腸澼和醋醬蒜虀食之本草
血痢及噤口痢魚肚釀白礬燒灰爲末米飮調下或入白礬蒸熟和鹽醋喫卽效得效
露蜂房
療赤白痢亦治大小便不通取房蔕爲末溫酒調一錢服之卽效一名紫金砂類聚
糞蛆
治噤口痢甚效取蛆焙爲末淸米飮調下一錢正傳
蓮子肉
止痢又治噤口痢去皮留心爲末米飮下二錢百一方
烏梅
澁腸止痢
血痢白梅肉一箇合臘茶加醋湯沃服之一啜而差
赤痢及久痢烏梅水煎和蜜服
休息痢合建茶乾薑爲丸服之大驗本草
桃花
利大小便花落時拾取陰乾爲末水調服或作煎餠喫治大小便不通卽效子和方
桃葉
主大小便不通擣取汁服半升卽通本草
桃仁
治大便血結血秘血燥秘澁不通硏取汁作粥服之湯液
酸石榴殼
止赤白痢燒赤爲末米飮下二錢亦治暴瀉不止
冷熱不調或下赤白靑黃者石榴五枚合殼杵絞取汁每取一合數服卽斷或取殼爲末飯丸服亦得本草
大麻仁
治大小便不通及風秘熱秘血秘硏取汁作粥食之或與蘇子取汁作粥名蘇麻粥本草
生脂麻油
治熱秘大便不通每服一合取利爲度本草
赤小豆
止泄痢作粥食之
赤白痢作粥和蠟一兩頓服差本草
糯米
止泄瀉半生半炒煮粥食甚效醫鑑
神麯
止泄痢熬爲末粟米飮調下二錢日三本草
暑時暴泄神麯炒蒼朮製等分爲末麪糊和丸梧子大米飮下三十丸名麯朮丸綱目
罌粟殼
主一切痢若日久腹中無痛當澁腸則去瓤蔕醋炒爲末米飮調一錢服直指
此物治痢如神但用早則性緊澁多令人嘔逆或成噤口痢綱目
久痢虛滑一日百行取殼薑汁浸一宿炒乾爲末每二錢米飮調下卽效名百中散入門
冬葵子
治大小便不通腹滿欲死取二升水四升煮取一升入猪脂一合調服卽通本草
鷄腸草
主小兒赤白痢取汁一合和蜜服之良本草
薺菜
主赤白痢取根葉燒灰爲末和米飮服極效本草
葱白
治大小腸不通取白擣爛和醋封小腹上卽效
赤白痢葱白一握細切和米煮粥食之本草
韭菜
治諸痢如赤痢韭汁和酒溫服一盞如水穀痢作羹粥或煠炒任食之白痢則煮食之本草
薤白
止久痢冷瀉常煮食之
赤白痢取白和米作粥食之本草
獨頭蒜
治大便不通取一枚煨熟去皮綿裹納下部冷則易卽通本草
馬齒莧
利大小便和米糝五味作羹食之
赤白痢擣取汁三合和鷄子白一枚和勻溫服再服卽愈或取莧煮熟入鹽醬薑醋拌勻食之
小兒血痢取汁一合和蜜一匙服本草
白蘿蔔
治久痢取汁一鍾蜜一鍾煎勻溫服立止回春
亂髮
主大小便不通燒爲灰取一錢調溫水一日三服
赤白痢服如上法或作丸服本草
黃雌鷄
治赤白久痢取一隻治如食法作羹常食之
腸滑下痢取一隻治如食法火灸鹽醋刷之又灸令燥空腹食之名灸鷄散本草
鷄子
治久赤白痢醋煮熟空心食之或取一箇打破用蠟一錢熔化拌勻炒食之又取黃和胡粉燒成末酒服一錢本草
烏骨鷄
治小兒噤口痢取一隻治如食法煮取淸汁頻與服之痢止胃開省翁
家鴨
止痢治如食法煮爛飮汁食肉或作羹食之本草
雉
主久痢腸滑不下食治如食法着橘椒葱鹽醬調和作餛飩食之本草
牛肝
治痢醋煮食之本草
牛角䚡
主赤白痢及冷痢瀉血燒存性爲末溫酒或米飮調下二錢或蜜和作丸服之本草
黃雄狗頭骨
主久痢勞痢休息痢取腦骨灸黃爲末米飮調二錢服或蜜和作丸服之本草
狗肝
治下痢臍腹痛狗肝一具細切米一升和煮粥着葱椒鹽醬喫之本草
猪肝
主冷泄濕泄滑泄取肝薄切溫塗煨訶子皮末微火灸盡末五錢空心細嚼米飮送下本草
暴泄濕泄猪肝漿水煮熟食之得效
氣虛下痢瘦乏猪肝一具切片入醋一升煮乾空心食甚妙入門
猪膽
治大便不通詳見導便法
鍼灸法
大渴飮水多爲滑泄水入卽泄泄而復飮此無藥當灸大椎三五壯易老
泄瀉三五年不愈灸百會五七壯卽愈醫鑑
久泄痢灸天樞氣海大能止泄丹溪
泄痢不止灸神闕七壯一云三七壯關元三十壯得效
溏泄灸臍中爲第一三陰交次之資生
泄痢灸脾兪隨年壯臍中二十壯關元百壯三報二七壯得效
飱泄取陰陵泉然谷巨虛上廉大衝綱目
泄瀉如水手足冷脈欲絶臍腹痛漸漸短氣灸氣海百壯得效
下痢腹痛便膿血取丹田復溜小腸兪天樞腹哀東垣
冷痢關元窮谷各灸五十壯東垣
裏急後重取合谷外關東垣
痢不止取合谷三里陰陵泉中脘關元天樞神闕中極綱目
諸下痢皆可灸大都五壯商丘陰陵泉各三壯綱目
大便秘澁取照海鍼入五分補二呼瀉六吸立通支溝鍼半寸瀉三吸太白瀉之綱目
大便不通取三間承山太白大鍾三里湧泉崑崙照海章門氣海綱目
大小便不通取大都環崗水道綱目
關格吐逆而小便不通先灸氣海天樞各三七壯吐止然後用益元散以利小便正傳
婦人産後腹脹大小便不通取氣海足三里關元三陰交陰谷綱目
外形篇卷之一
頭
頭爲天谷以藏神
谷者天谷也神者一身之元神也天之谷含造化容虛空地之谷容萬物載山川人與天地同所稟亦有谷焉其谷藏眞一宅元神是以頭有九宮上應九天中間一宮謂之泥丸又曰黃庭又名崑崙又謂天谷其名頗多乃元神所住之宮其空如谷而神居之故謂之谷神神存則生神去則死日則接於物夜則接於夢神不能安其居也黃帝內經曰天谷元神守之自眞言人身中上有天谷泥丸藏神之府也中有應谷絳宮藏氣之府也下有虛谷關元藏精之府也天谷元宮也乃元神之室靈性之所存是神之要也正理
頭有九宮
頭有九宮腦有九瓣一曰雙丹宮二曰明堂宮三曰泥丸宮四曰流珠宮五曰大帝宮六曰天庭宮七曰極眞宮八曰玄丹宮九曰太皇宮各有神以主之謂之元首九宮眞人也黃庭
問泥丸宮正在何處答曰頭有九宮中曰泥丸九宮羅列七竅應透泥丸之宮魂魄之穴也正理
腦爲髓海
腦爲髓之海髓海有餘則輕勁多力不足則腦轉耳鳴脛痠眩冒目無所見靈樞
腦者髓之海諸髓皆屬於腦故上至腦下至尾骶皆精髓升降之道路也入門
髓者骨之充也髓傷則腦髓消爍體解㑊然不去也註曰不去者不能行去也內經
腦者頭之蓋骨也百會穴分是也
頭部度數
頭之大骨圍二尺六寸
髮所覆者顱至項二尺二寸髮以下至頤長一尺
耳後當完骨者廣九寸耳前當耳門者廣一尺三寸靈樞
頭病外候
頭者精明之府頭傾視深精神將奪矣內經
傷寒頭重不能擧有二證太陽病深頭重不能擧陰陽易病亦頭重不能擧皆危證也入門
傷寒陽脈不和則頭爲之搖有心藏絶者亦搖頭痓病風盛則搖頭皆凶證也入門
有裏痛而搖頭者亦重證也入門
脈法
病若頭痛目痛脈急短濇者死綱目
頭痛浮滑易除短濇不愈得效
頭痛短澁應須死浮滑風痰必易除脈訣
陽脈弦者頭痛無疑脈訣
肝脈溢大必眩暈宜豫防之入門
寸口脈中短者頭痛也正傳
寸口緊急或浮或短或弦皆主頭痛醫鑑
頭痛陽弦浮風緊寒風熱洪數濕細而堅氣虛頭痛雖弦必濇痰厥則滑腎厥堅實脈訣
風寒暑濕氣鬱生涎下虛上實皆暈而眩風浮寒緊濕細暑虛涎弦而滑虛脈則無脈訣
腎厥頭痛其脈擧之則弦按之則堅
頭痛左手脈數熱也脈澁有死血也右手脈實有痰積也脈大是久病
頭風證
頭風之證素有痰飮或櫛沐取凉或久臥當風以致賊風入腦入項自頸以上耳目口鼻眉稜之間有麻痺不仁之處或頭重或頭暈或頭皮頑厚不自覺知或口舌不仁不知食味或耳聾或目痛或眉稜上下掣痛或鼻中聞香極香聞臭極臭或只呵欠而作眩冒之狀熱者消風散冷者追風散通用川芎茶調散方見下祛風通氣散方見風門入門
頭風發時悶痛必欲綿帕包裹者熱鬱也二陳湯方見痰飮加酒芩荊芥川芎薄荷石膏細辛或消風百解散方見寒門入門
頭風宜白芷散天香散加減芎辛湯菊花茶調散
婦人頭風宜養血祛風湯
消風散
治諸風上攻頭目昏眩鼻塞耳鳴皮膚麻痒及婦人血風頭皮腫痒荊芥甘草各一錢人參茯苓白殭蠶川芎防風藿香蟬殼羌活各五分陳皮厚朴各三分右剉作一貼入細茶一撮同煎服或爲末每二錢以茶淸或溫酒調下入門
追風散
治偏正頭風及面上遊風狀如蟲行川烏炮石膏煆白殭蠶炒川芎防風荊芥甘草各五錢南星炮白附子炮羌活天麻全蝎地龍白芷各二錢半草烏炮沒藥乳香雄黃各一錢二分半右爲末每半錢臨臥茶淸或溫酒調下直指
白芷散
治頭面諸風及風眩白芷以蘿葍汁浸曬爲末每二錢沸湯調下食後入門
天香散
治久近頭風發則頑痺麻痒不勝爬搔或生瘣㿔停痰嘔吐飮食不入兩服可斷根南星半夏幷湯洗七次川烏生白芷各一錢右剉作一貼水煎入薑汁半盞調服頭上塊子鍼之效
加減芎辛湯
治頭風或攻目川芎細辛白芷石膏藁本皂角羌活防風荊芥桔梗蔓荊子甘菊薄荷甘草各五分右剉作一貼水煎服醫鑑
菊花茶調散
治頭風鼻塞或偏正頭痛甘菊川芎荊芥羌活白芷甘草各一兩防風七錢半細辛五錢蟬殼白殭蠶薄荷各二錢半右爲細末每取二錢茶淸調下食後
養血祛風湯
治婦人頭風十居其半每發必掉眩如立舟車之上蓋因肝虛風襲故也當歸川芎生乾地黃防風荊芥羌活細辛藁本石膏蔓荊子半夏旋覆花甘草各五分右剉作一貼入薑三片棗二枚水煎服醫鑑
眩暈
上虛則眩又曰上氣不足目爲之眩此言虛而眩暈
藏府筋骨血氣之精與脈幷爲目系上屬於腦後出於項中故邪中於項因逢其身之虛其入深則隨眼系以入於腦入於腦則腦轉腦轉則引目系急目系急則目眩以轉矣此言風入而眩暈靈樞
內經曰頭痛巓疾下虛上實過在足少陰巨陽甚則入腎
徇蒙招尤目眩耳聾下實上虛過在足少陽厥陰甚則入肝
下虛者腎虛也腎虛則頭痛上虛者肝虛也肝虛則頭暈徇蒙者如以物蒙其首招搖不定目眩耳聾皆暈之狀也肝厥頭暈腎厥巓痛不同如此綱目
內經曰諸風掉眩皆屬於肝河間曰掉搖也眩昏亂旋運也風主動故也所謂風氣動而頭目眩運者由風木旺必是金衰不能制木而木復生火風火皆屬陽多爲兼化陽主乎動動相搏則頭目爲之眩暈而旋轉矣火本動也焰得風則自旋轉人或承舟車及作環舞而眩暈者其動不止而左右紆曲故經曰曲直動搖風之用也眩暈而嘔吐者風熱甚故也
眩暈或云眩冒眩言其黑暈言其轉冒言其昏其義一也入門
眩暈者中風之漸也肥白人四君子湯方見氣門倍蜜灸黃芪加半夏陳皮少加川芎荊芥以淸頭目黑瘦人二陳湯方見痰飮合四物湯方見血門加片芩薄荷入竹瀝薑汁童便服正傳
眩暈皆稱爲上盛下虛蓋虛者氣與血也實者痰涎風火也醫鑑
眩暈者痰因火動也蓋無痰不能作眩雖因風者亦必有痰
痰在上火在下火炎上而動其痰二陳湯加酒芩梔子黃連蒼朮羌活
眩暈有風有熱有痰有氣有虛有濕
風暈
傷風眩暈惡風自汗或素有頭風而發作宜川芎散芎藭散
川芎散
治風證眩暈山茱萸肉一兩山藥甘菊人參川芎茯神各五錢右爲末每二錢酒調下本事
芎藭散
治頭風眩暈兼治肝虛而暈尤宜婦人川芎一錢當歸七分半羌活旋覆花蔓荊子細辛石膏藁本荊芥穗半夏麯熟地黃防風甘草各五分右剉作一貼薑三片煎服本事與上養血去風湯同而分數異
熱暈
火熱上攻煩渴引飮或暑月熱盛宜大黃散荊黃湯
大黃散
治眩暈不可當此火炎上也大黃酒浸炒三次爲細末茶淸調下一錢至二錢
荊黃湯
治風熱眩暈大黃酒炒荊芥穗防風各二錢右剉水煎服以利爲度
痰暈
痰盛嘔吐頭重不擧
眩而悸是飮宜半夏茯苓湯卽茯苓半夏湯方見痰飮澤瀉湯
痰暈宜白附子丸天麻半夏湯人參前胡湯淸暈化痰湯
澤瀉湯
治心下有支飮其人苦眩冒澤瀉二兩半白朮一兩半右剉水二升煎取一升分二服仲景
白附子丸
治風痰眩暈或頭痛白附子炮天南星炮半夏薑製旋覆花甘菊天麻川芎橘紅白殭蠶炒乾薑各一兩全蝎炒五錢右爲末生薑半斤取汁打糊和丸梧子大荊芥湯下五十丸
天麻半夏湯
治風痰眩暈欲吐天麻半夏製各一錢橘皮柴胡各七分黃芩酒炒白茯苓前胡甘草灸各五分黃連三分右剉作一貼入薑三片水煎服綱目
人參前胡湯
治風痰頭暈目眩半夏麯一錢紫蘇葉枳殼赤茯苓南星炮前胡橘紅甘草灸各八分木香人參各三分右剉作一貼入薑五片水煎服
淸暈化痰湯
治風火痰眩暈陳皮半夏製白茯苓各一錢枳實白朮各七分川芎黃芩白芷羌活人參南星炮防風各五分細辛黃連甘草各三分右剉作一貼入薑三片水煎服或爲末薑汁打麪糊和丸服之亦佳醫鑑
氣暈
七情過傷氣鬱生涎痰涎迷塞心竅而眩暈眉稜骨痛眼不可開宜玉液湯補虛飮
玉液湯
治氣鬱生涎眩暈怔悸眉稜骨痛半夏薑製四錢薑十片同水煎入沈香磨水一呷服入門
補虛飮
治氣鬱涎盛面熱忪悸及風虛眩暈人參麥門冬山藥各一錢白茯苓茯神各八分半夏製黃芪各七分前胡熟地黃各五分枳殼遠志薑製甘草灸各三分右剉入薑五片秫米一撮水煎溫服入門
虛暈
內傷氣虛而暈宜補中益氣湯方見內傷失血過多而暈宜芎歸湯方見婦人
虛暈宜香橘飮滋陰健脾湯
老人每早起眩暈須臾自定此是陽虛宜黑錫丹方見入門腎虛氣不歸元宜十全大補湯方見虛勞
香橘飮
治氣虛眩暈半夏製二錢陳皮白茯苓白朮各一錢木香丁香縮砂硏甘草灸各五分右剉作一貼入薑五片水煎服
滋陰健脾湯
治臨事不寧眩暈嘈雜此心脾虛怯也此治氣血虛損有痰飮作眩暈之仙劑白朮一錢半陳皮鹽水洗去白半夏製白茯苓各一錢當歸白芍藥生乾地黃各七分人參白茯神麥門冬遠志製各五分川芎甘草各三分右剉作一貼入薑三片棗二枚水煎服回春
濕暈
冒雨傷濕鼻塞聲重而暈宜芎朮湯
芎朮湯
治冒雨中濕頭重鼻塞眩暈川芎白朮半夏薑製各二錢甘草灸五分右剉作一貼入薑七片水煎服入門
頭目不淸利
此由風濕熱痰涎鬱于精明之府故頭目不爲淸爽宜川芎丸防風散川芎散沃雪湯淸神養榮湯
川芎丸
淸頭目止旋暈消風化痰桔梗五兩川芎薄荷各三兩二錢半細辛防風甘草各一兩二錢半右爲末蜜和每一兩半作五丸每一丸茶淸嚼下
防風散
治頭目不淸去風明目防風川芎白芷甘菊甘草各一兩右爲末每二錢茶淸調下
淸神養榮湯
淸頭目聰耳竅助精神麥門冬當歸各一錢二分川芎一錢白芷七分薄荷甘菊羌活梔子各五分甘草四分升麻二分右剉作一貼薑三茶一撮煎服集略
沃雪湯
治頭目昏眩精神不爽咽乾鼻塞薄荷葉三兩甘草一兩四錢荊芥穗白鹽各一兩二錢天花粉二錢七分縮砂一錢右末每一錢湯點服類聚
川芎散
治頭目不淸利酒炒黃連酒炒片芩各一兩生乾地黃甘草灸各七錢半羌活防風藁本升麻生甘草各五錢柴胡三錢半川芎二錢半右爲末每二錢食後茶淸調下正傳
正頭痛
凡手之三陽從手走頭足之三陽從頭走足是手與足六陽之脈俱上于頭面也靈樞
三陽有頭痛三陰無頭痛惟厥陰脈與督脈會於巓故有頭痛少陰亦有頭痛但稀少耳活人
頭痛多主於痰痛甚者火多也有可吐者亦有可下者諸經氣滯亦作頭痛
頭痛連眼痛此風痰上攻須用白芷開之
頭痛通治宜川芎茶調散一字輕金散如聖餠子七生丸
頭痛須用川芎如不愈各加引經藥太陽羌活陽明白芷少陽柴胡太陰蒼朮少陰細辛厥陰吳茱萸
頭痛有正頭痛偏頭痛風寒頭痛濕熱頭痛厥逆頭痛痰厥頭痛熱厥頭痛濕厥頭痛氣厥頭痛眞頭痛醉後頭痛
婦人頭痛宜養血祛風湯方見上四神散
又腦風證首風證別見于下
炭氣熏人亦作頭痛治法見蘿葍條下
足太陽之脈上額交巓直入絡腦別下項其病衝頭痛目似脫項似拔卽正頭痛也靈樞
川芎茶調散
治偏正頭痛及頭風鼻塞聲重薄荷二兩川芎荊芥穗各一兩羌活白芷甘草各五錢防風細辛各二錢半右爲末每二錢茶淸調下食後或剉取七錢作一貼入茶少許煎服亦佳
偏頭痛取細末以葱涎調貼兩太陽穴特效得效
一字輕金散
治偏正頭風痛夾腦風眉稜骨痛牽引兩眼抽掣疼痛迸出或生翳膜視物不明川芎白芷藿香荊芥旋覆花石膏防風各五錢南星川烏生各二錢半草烏一錢半右剉日曬擣爲末每一字茶淸調下神效得效
如聖餠子
治風寒伏留陽經氣厥痰厥一切頭痛南星乾薑川芎川烏甘草各一兩防風半夏製天麻細辛各五錢右爲末薑汁麪糊和丸芡實大捏作餠子每五餠細嚼茶淸溫酒任下
七生丸
治男女八般頭風及一切頭痛痰厥腎厥傷寒傷風頭痛幷治川芎川烏草烏南星半夏二味冷水洗去滑白芷石膏俱生用各等分加細辛全蝎各減半右細末硏取韭菜自然汁和丸梧子大嚼生葱茶淸送下七丸或九丸回春
四神散
治婦人血風眩暈頭痛甘菊當歸旋覆花荊芥穗各等分右爲末每二錢葱白三寸茶末一錢煎水調下良方
偏頭痛
偏頭痛者頭半邊痛者是也
如頭半寒痛者偏頭痛也
偏頭痛在右屬痰屬熱痰用蒼朮半夏熱用酒製片芩在左屬風屬血虛風用荊芥薄荷血用芎歸芍藥酒黃柏
偏頭痛在右二陳湯加川芎白芷防風荊芥薄荷升麻在左二陳湯合四物湯加防風荊芥薄荷細辛蔓荊子柴胡酒芩正傳
頭風之甚者久則目昏偏頭痛者屬少陽相火久則目束小大便秘澁皆宜出血而大下之子和
偏頭痛年久大便燥目赤眩暈者此肺承肝氣鬱血壅而然宜大承氣湯方見寒門下之外用大黃芒硝爲末井底泥調貼兩太陽穴乃愈入門
偏頭痛宜川芎茶調散一字輕金散川芎散芎犀元㗜鼻法入門
足少陽之脈起目銳眥上抵頭角其病頭角額痛此偏頭痛也靈樞
川芎散
治偏頭痛神效甘菊石膏川芎白殭蠶生各六錢右細末每三錢茶淸調下綱目
芎犀元
治偏頭痛川芎石膏各一兩人參赤茯苓細辛甘草各五錢麥門冬七錢半阿膠珠四錢梔子仁龍腦犀角各二錢半朱砂五錢半爲衣右爲末煉蜜和丸芡實大朱砂爲衣每服一丸至二丸細嚼茶淸溫酒任下得效
偏頭一邊痛鼻塞不聞香臭服此藥數次嚔出一鋌稠膿卽愈得效
風寒頭痛
風寒傷上邪從外入客於經絡令人振寒頭痛或風寒之邪伏留陽經爲偏正頭痛宜三五七散芎辛湯芎芷香蘇散方見寒門如聖餠子東垣
三五七散
治風寒入腦頭痛目眩防風二兩山茱萸乾薑炮赤茯苓各一兩半附子炮細辛各七錢半右爲末每二錢溫酒調下或剉七錢入薑三片棗二枚水煎服局方
芎辛湯
治風寒濕在腦頭痛眩暈嘔吐川芎三錢細辛白朮各一錢半甘草一錢右剉作一貼入生薑五片茶芽少許水煎服濟生
濕熱頭痛
心煩頭痛者病在膈中乃濕熱頭痛也宜淸空膏小淸空膏又用吐法方見下
淸空膏
治風濕熱偏正頭痛黃芩三兩內半生半酒炒甘草灸一兩半防風羌活黃連酒炒各一兩柴胡七錢川芎五錢右爲末每二錢茶淸調成膏臨臥抹口內少用白湯送下
此膏治諸般頭痛皆效惟血虛頭痛從魚尾相連痛者不治東垣
小靑空膏
治同上片芩細切酒拌曬乾爲末茶淸調下二錢酒亦可
厥逆頭痛
當有所犯大寒內至骨髓髓者以腦爲主腦逆故令頭痛齒亦痛乃厥逆頭痛也宜羌活附子湯
厥者逆也邪氣逆上陽經而作痛甚則發厥頭痛齒亦痛宜白附子散
厥頭痛卽腎厥巓頂痛不可忍宜玉眞丸本事
羌活附子湯
治大寒犯腦令人腦痛齒亦痛名曰腦風麻黃附子防風白芷白殭蠶炒各一錢黃柏羌活蒼朮各七分黃芪升麻甘草灸各五分右剉作一貼食後水煎服東垣
白附子散
治風寒入腦令腦逆頭痛齒亦痛或牽引兩眼遂至失明白附子一兩麻黃不去節川烏南星各五錢全蝎五箇乾薑朱砂麝香各二錢半右爲末溫酒調五分服服訖去枕臥少時得效
頭痛連齒時發時止連年不已此由風寒留於骨髓髓者以腦爲主腦逆故頭痛齒亦痛宜服白附子散灸曲鬢穴資生
玉眞丸
內經曰頭痛巓疾下虛上實過在足少陰巨陽甚則入腎許學士曰腎厥頭痛也此藥主之硫黃二兩石膏煆半夏製硝石各一兩右爲末薑汁糊和丸梧子大陰乾每二三十丸薑湯或米飮下綱目
頭痛筋攣骨重少氣噦噫腹滿時驚不嗜臥咳嗽煩寃其脈擧之則弦按之石堅由腎氣不足而內着其氣逆而上行謂之腎厥宜服此藥更灸關元百壯資生
痰厥頭痛
頭痛每發時兩頰靑黃眩運目不欲開懶於言語身體沈重兀兀欲吐此厥陰太陰合病名曰痰厥頭痛宜服局方玉壺丸及半夏白朮天麻湯東垣
痰厥頭痛宜上淸白附子丸定風餠子芎辛導痰湯得效
濕痰發則痛密無間宜三生丸或二陳湯加南星蒼朮川芎細辛入門
玉壺丸
治痰厥頭痛眩暈白麪三兩半夏生南星生各一兩天麻白朮各五錢雄黃水飛三錢半右爲末薑汁和丸梧子大每三十丸水一盞先煎沸下藥煮至五七沸候藥浮漉出放溫別以生薑湯呑下食後局方入門
半夏白朮天麻湯
治脾胃虛弱痰厥頭痛其證頭苦痛如裂身重如山四肢厥冷嘔吐眩暈目不敢開如在風雲中半夏製陳皮麥芽炒各一錢半白朮神麯炒各一錢蒼朮人參黃芪天麻白茯苓澤瀉各五分乾薑三分黃柏酒洗二分右剉作一貼薑五片水煎服東垣
頭痛苦甚謂之足太陰痰厥頭痛非半夏不能療眼黑頭旋風虛內作非天麻不能除黃芪甘溫瀉火補元氣實表虛止自汗人參甘溫瀉火補中益氣二朮俱苦甘溫除濕補中益氣澤瀉茯苓利小便導濕橘皮苦溫益氣調中神麯消食蕩胃中滯氣大麥糵寬中助胃氣乾薑辛熱以滌中寒黃柏大苦寒酒洗以療冬天小火在泉發燥也東垣
上淸白附子丸
治風痰盛頭痛目眩旋暈欲倒嘔噦惡心神思昏憒常服除風化痰淸利頭目白附子炮半夏製川芎甘菊南星炮白殭蠶炒陳皮去白旋覆花天麻各一兩全蝎炒半兩右爲末薑汁浸蒸餠和丸梧子大薑湯下三十丸得效
定風餠子
治痰厥頭痛嘔吐眩暈川烏川芎南星半夏乾薑天麻白茯苓白附子甘草各等分生用右爲末薑汁糊和丸芡實大捏作餠子朱砂爲衣每一餠細嚼薑湯下得效
芎辛導痰湯
治痰厥頭痛半夏製二錢川芎細辛南星炮陳皮赤茯苓各一錢枳殼甘草各五分右剉作一貼薑七片水煎服奇效
三生丸
治痰厥頭痛半夏白附子天南星各等分右爲末薑汁浸蒸餠和丸菉豆大食後薑湯下四五十丸得效
氣厥頭痛
氣血虛而邪氣逆上爲頭痛
頭痛耳鳴九竅不利兩太陽穴痛甚乃氣虛頭痛也宜順氣和中湯黃芪益氣湯
血虛頭痛自魚尾上攻而爲痛宜當歸補血湯加味四物湯眉尖後近髮際曰魚尾
氣血俱虛頭痛宜加味調中益氣湯安神湯
大病後氣虛頭痛四柱散方見大便加茶一撮煎服
如氣上不下厥而爲痛宜芎烏散入門
順氣和中湯
治氣虛頭痛宜升補陽氣黃芪蜜炒一錢半人參一錢白朮當歸芍藥陳皮各五分升麻柴胡各三分蔓荊子川芎細辛各二分右剉作一貼水煎服綱目
黃芪益氣湯
治氣虛頭痛黃芪蜜炒一錢人參白朮半夏製陳皮各七分當歸酒洗川芎藁本甘草各五分黃柏酒炒升麻細辛各三分右剉作一貼入薑三片棗二枚水煎服回春
當歸補血湯
治血虛頭痛生乾地黃酒炒白芍藥川芎當歸片芩酒炒各一錢防風柴胡蔓荊子各五分荊芥藁本各四分右剉作一貼水煎服醫鑑
加味四物湯
治血虛陰火上衝頭痛當歸川芎生乾地黃酒炒黃柏酒炒知母酒炒黃芩酒炒黃連酒炒蔓荊子梔子炒各七分右剉作一貼水煎服回春
加味調中益氣湯
治氣血俱虛頭痛其效如神黃芪蜜炒一錢人參蒼朮甘草各七分陳皮當歸川芎各五分木香升麻柴胡細辛蔓荊子各三分右剉作一貼水煎服東垣
安神湯
治氣血虛而有火頭痛頭旋眼黑黃芪一錢半羌活黃柏酒浸各一錢柴胡升麻生地黃知母幷酒浸各五分防風二分半生甘草灸甘草各二分右剉水煎數沸入川芎蔓荊子各三分再煎至半食後溫服東垣
芎烏散
川芎烏藥各等分右爲末每二錢以燒稱錘淬酒調服亦治産後頭痛入門
熱厥頭痛
治頭痛煩熱雖冬天大寒猶喜風寒其痛暫止略來煖處或見煙火則其痛復作宜淸上瀉火湯防風散東垣
淸上瀉火湯
治熱厥頭痛柴胡一錢羌活八分酒黃芩酒知母各七分酒黃柏灸甘草黃芪各五分生地黃酒黃連藁本各四分升麻防風各三分半蔓荊子當歸身蒼朮細辛各三分荊芥穗川芎生甘草各二分酒紅花一分右剉作一貼水煎服東垣
防風散
治積熱上衝頭痛如火羌活防風當歸大黃川芎梔子薄荷各一錢蟬殼甘草各五分右剉作一貼入燈心二十莖苦竹葉十片水煎服得效
濕厥頭痛
冒雨傷濕頭重眩痛遇陰雨則甚宜芎辛湯方見上芎朮除眩湯入門
芎朮除眩湯
治感寒濕眩暈頭極痛川芎二錢白朮附子生各一錢桂皮甘草各五分右剉作一貼入薑七片棗二枚水煎服入門
眞頭痛
詳見下不治類
醉後頭痛
詳見內傷門
頭痛當分六經
凡頭痛皆以風藥治之者高巓之上惟風可到故總其大體而言之也然亦有三陽三陰之異焉
太陽頭痛惡風寒脈浮緊宜羌活獨活麻黃川芎之類
少陽頭痛往來寒熱脈弦而細宜柴胡黃芩之類
陽明頭痛自汗發熱脈緩長實宜乾葛升麻石膏白芷之類
太陰頭痛必有痰身重脈沈緩宜蒼朮半夏南星之類
少陰頭痛三陰三陽經不流行足寒氣逆爲寒厥其脈沈細宜麻黃附子細辛湯方見寒門
厥陰頭痛或吐痰沫厥冷其脈浮緩吳茱萸湯方見寒門
三陽合病爲頭痛宜三陽湯東垣
三陽熱鬱頭痛不敢見日光置氷於頂上宜汗吐下三法幷行乃愈子和
三陽湯
治三陽合病爲頭痛羌活防風石膏白芷柴胡川芎各一錢荊芥升麻葛根芍藥細辛各五分右剉作一貼入連根葱白三莖水煎服海藏
腦風證
風氣循風府穴名而上則爲腦風內經
其證項背怯寒腦戶穴名極冷神聖散太陽丹河間
神聖散
治腦風麻黃細辛葛根半生半炒藿香葉各等分右爲末每取二錢荊芥薄荷酒調下河間
太陽丹
腦寒之病皆因邪攻於上焦令人頭痛晝夜不寧此藥主之石膏二兩川芎川烏炮白芷甘草各一兩龍腦二錢右爲末煉蜜同麪糊和勻每一兩作十八丸黃丹爲衣每取二三丸食後以葱茶煎湯嚼下得效
首風證
新沐中風則爲首風其證頭面多汗惡風當先風一日則病甚頭痛不可出內至其風日則病少愈內經
大川芎丸主之河間
沐浴後眩暈頭痛宜白芷丸入門
大川芎丸
治首風川芎四兩天麻一兩右爲末蜜和一兩作十丸每一丸細嚼茶酒送下河間
白芷丸
治沐浴後眩暈頭痛或頭風眩痛服之令人目明凡暴寒乍煖神思不淸頭目昏暈幷宜服之新白芷不拘多少剉以蘿葍汁浸曬乾爲末蜜丸彈子大每一丸細嚼以茶淸或荊芥湯下本事
一名都梁元
眉稜骨痛
眉心幷眉梁骨痛者痰也二陳湯方見痰飮煎水呑下靑州白元子方見風門得效
眉稜骨痛連目不可開晝靜夜劇或因濕痰眉眶骨痛身重者宜芎辛導痰湯方見上加川烏白朮入門
眉稜骨痛宜選奇湯上淸散
眉眶痛屬風熱與痰白芷酒片芩等分爲末茶淸調下二錢溫酒亦可
眉輪骨痛痰火也眉眶痛亦痰火之徵也回春
因風寒眉骨痛川烏草烏各一錢童尿俱浸二宿炒用細辛羌活酒片芩甘草灸各半錢同爲末分二貼茶淸調下食後正傳
選奇湯
治眉稜骨痛不可忍羌活防風半夏製各二錢酒片芩一錢半甘草一錢右剉作一貼入姜三片水煎服回春
上淸散
治風頭痛眉骨眼眶俱痛不可忍川芎鬱金芍藥荊芥薄荷芒硝各二錢半乳香沒藥各五分龍腦二分半右爲末每取一字鼻內搐之
頭痛不治難治證
眞頭痛者頭痛甚腦盡痛手足寒至節死不治靈樞
眞頭痛者其痛上穿風府陷入泥丸宮不可以藥愈朝發夕死夕發朝死蓋頭中人之根根氣先絶也得效
頭連腦痛甚手足俱寒者不治得效
頭沈沈痛入泥丸手足冷爪甲靑者謂之眞頭痛其連齒痛甚者屬少陰厥證俱不治入門
診頭痛目痛久視無所見者死綱目
頭目痛卒視無所見者亦死醫鑑
泄瀉多而眩暈時時自冒者難治回春
凡眩暈言亂汗多下利時時自冒者虛極難治入門
風頭旋
風頭旋者別無疾痛不自覺知常常頭自搖者是也
肝風盛則搖頭綱目
治法同頭風
有一子患七年搖頭三年下血百方無效予思之乃肝血液盛外有風熱承之肝屬木木盛而脾土爲木所剋脾與肺是子母俱爲肝所勝而血遂漬於大便故便血不止遂處一方但損肝祛風而益脾只數服而愈後十餘日血止而下白膿遂得以安
防風三兩瓜蔞根黃芪蜜炒羌活白芍藥各五錢犀角屑甘草各二錢半蛇蛻灸赤釣藤鉤子麻黃各一錢右爲末棗肉和丸梧子大食後薄荷湯下五七十丸只二服頭搖卽止便血隨愈綱目
腦縫開裂
人大熱發頭熱者令腦縫裂開取黑風三五百枚擣碎附之本草
頭生白屑
頭生白屑肺之證也肺主皮毛故因風熱而頭皮燥痒生白屑消風散主之方見上綱目
頭風生白屑極燥痒藜蘆爲末先洗頭候欲乾時取末糝之令入髮至皮方得緊縛兩日夜卽不燥痒如不效再用之先以藜蘆煎湯沐頭然後糝藥尤妙入門
又方白芷零陵香爲末糝頭候三五日篦去白屑附二三次效綱目
頭風白屑瓦松曝乾燒灰淋汁熱洗頭六七度差本草
熊腦髓作油摩頭可去白屑本草
㗜鼻法
治風涎偏正頭痛蓽撥末三錢以猪膽汁拌再入膽內候乾入川芎白芷藁本靑黛玄胡索各二錢爲末水和爲丸如芡實大令病人臥用一丸水化灌入鼻中覺藥味至喉少酸令病人坐之口咬銅錢一箇當涎出盈盆卽愈名一粒金入門正傳
偏正頭痛硝石末少許吹入鼻中立愈左痛吹右右痛吹左立愈雷公云腦痛欲亡鼻投硝末者是也本草
偏頭痛絶妙蓽撥爲末令患者口中含溫水如左邊疼左鼻吸一字右邊疼右鼻吸一字又粥淸調半錢服本草
卒頭痛皂角末吹少許入鼻中令嚔則止本草
偏頭痛取生蘿葍汁一蜆殼仰臥注鼻中左痛注左右痛注右左右痛俱注之神效數十年患皆一二注而愈本草　
㗜鼻又用不臥散上淸散方見上六聖散
不臥散
治頭痛不可忍玄胡索七枚靑黛二錢猪牙皂角二兩右爲末用水調成小餠子如杏仁大令病人仰臥以水化開以竹管送入男左女右鼻中覺藥味至喉少酸令病人坐口咬銅錢一箇涎出盈盆卽愈
子和方一名靑黛散皂角用二片
六聖散
諸頭痛總治之藥也治頭風牙痛赤眼腦瀉耳鳴偏正頭風頭疼鼻塞聲重乳香沒藥川芎雄黃白芷各二錢芒硝五錢右爲末令病人仰臥口含凉水取藥少許㗜入鼻內卽效回春
吐法
風頭痛若不吐涎久則瞽目而不治瓜蔕散方見吐門吐之三吐而差保命
頭風後有眼疾眼有半明可救者防風散吐之方未詳保命
頭風眩暈可用獨聖散卽瓜蔕散吐之吐訖可用淸上降火之劑防風通聖散方見風門加半夏南星子和
痰涎頭痛難當胸膈煩悶欲吐瓜蔕散吐之入門
濕家頭痛鼻塞聲重令病人先噙水一口將瓜蔕散末一字㗜鼻內出黃水爲度入門
卒頭痛如破非冷非風是胸膈有痰厥氣上衝所致名爲厥頭痛吐之卽差單煮茗飮一二升須臾吐吐畢又飮如此數過須吐痰汁盡乃止不損人待渴卽差本草
下法
三陽熱鬱頭痛不敢見日光置氷頂上宜汗吐下子和
頭風之甚者久則目昏偏頭痛久則目束小大便秘澁皆宜大承氣湯方見寒門下之子和
脈動作頭重痛熱氣潮者屬胃宜調胃承氣湯方見寒門下之卽愈綱目
單方
凡二十六種有石膏散點頭散川芎石膏湯喝起散都梁丸荊芥散
硝石
治偏正頭痛取硝末少許吹入鼻中左痛吹右右痛吹左卽愈焰硝同本草
石膏
治熱厥頭痛陽明頭痛爲主藥白虎湯方見寒門是也本草
治陽明頭痛大效石膏川芎白芷等分爲末每三錢茶淸調下名石膏散綱目
甘菊
治風眩頭痛取花爲末酒調服一錢日再或多取釀酒或浸酒服之酒法見雜方
又取嫩莖葉作羹作菜食亦良白菊尤佳本草
羌活
治賊風頭痛眩暈乃太陽頭痛主藥也又主風毒頭連齒痛剉煎服之本草
細辛
主風頭痛腦動治頭面風不可闕也本草
治足少陰腎經苦頭痛煎服末服皆佳綱目
芎藭
主風邪入腦頭痛治頭面風不可闕也本草
治偏正頭痛常服除根川芎二兩香附子四兩爲末每二錢茶淸調下名點頭散得效
治熱厥頭痛川芎石膏等分剉水煎服名川芎石膏湯綱目
川芎治厥陰經頭痛在腦綱目
偏頭痛細剉酒浸服之或煎服或末服幷佳本草
防風
主大風頭眩痛又主頭面去來風煎服末服皆佳本草
治上部風邪之仙藥也湯液
決明子
治頭風明目作枕枕之勝菉豆本草
偏頭痛作末水調貼太陽穴甚妙本草
蒼耳
主風頭寒痛
婦人血風攻腦忽暈倒取嫩心陰乾爲末酒服二錢名喝起散本草
此藥多達腦蓋善通頂門末服煎服皆佳本草
葛根
主傷寒中風頭痛煎服之本草
陽明經頭痛藥也湯液
當歸
治血虛頭痛細剉酒煎服之本草
麻黃
主風寒頭痛去節煎服本草
白芷
主熱風頭痛又主風眩作丸服名都粱丸本草
治陽明頭痛在額煎服末服亦佳湯液
藁本
主風頭痛去頭風本草
治巓頂痛腦齒痛引諸藥至頂上煎服末服幷佳
半夏
主頭眩本草
足太陰痰厥頭痛非此不除煎服之東垣
蔓荊子
主風頭痛腦鳴煎服之本草
太陽經頭痛之藥散風邪除頭昏目暗
山茱萸
主頭風腦骨痛又治肝虛眩暈乃肝藏藥也煎服之本草
皂莢
除頭風頭痛作末吹鼻中又可爲沐藥本草
茶
臘茶也能淸利頭目煎湯常飮之茗葉同功本草
荊芥
主頭旋目眩又治頭風爲要藥煎服末服皆佳本草
治頭風荊芥穗石膏煆等分爲末每二錢以薑葱煎水調下名荊芥散綱目
葱白
連鬚者治傷寒頭痛煎服出汗卽效太陽經藥也本草
菉豆
治頭風頭痛作枕枕之佳本草
蘿葍
治偏頭痛取汁㗜鼻中詳見㗜鼻條
炭煙熏人致頭痛生蘿葍取汁飮之無則蘿葍子硏爛取汁服亦佳得效
薄荷
治頭風又治風熱頭痛爲淸上要切之藥煎服末服幷佳本草
黃牛腦髓
治偏正頭痛取髓一箇入白芷川芎末各三錢同入磁器內加酒煮熟承熱服之盡量一醉醒後其疾如失入門
鴟頭
主頭風眩顚倒燒灰酒調服本草
鍼灸法
眩暈取神庭上星顖會前頂後頂腦空風池陽谷大都至陰金門申脈足三里綱目
眩暈怕寒春夏常着綿帽暫去卽發取百會上星風池豊隆綱目
偏正頭痛取絲竹空風池合谷中脘解谿足三里綱目
正頭痛取百會上星神庭太陽合谷綱目
腎厥頭痛灸關元百壯資生
厥逆頭痛齒亦痛灸曲鬢七壯資生
痰厥頭痛取豊隆綱目
頭風頭痛鍼百會立愈又灸顖會前頂上星百會
腦痛腦旋腦瀉腦熱腦冷皆灸顖會資生
眉稜骨痛取攢竹合谷神庭頭維解谿綱目
醉後頭痛取印堂攢竹足三里風門膻中綱目
一老婦久患頭痛因視其手足有血絡皆紫黑遂用鍼刺出血如墨汁後刺受病之經得全愈綱目
偏頭痛及正頭痛取阿是穴鍼之卽愈
面
明堂部位
天中心天庭司空印堂山根脾鼻準人中承漿地閣腎頦太陽方廣明堂右頰肺左頰肝
額爲天庭屬心頦爲地閣屬腎鼻居面中屬脾左頰屬肝右頰屬肺此五藏部位也察其色以辨其病
自鼻直上髮際曰天中天中之下曰天庭卽額也天庭之下曰司空司空之下曰印堂在兩眉中印堂之下曰山根卽兩眼之間山根之下曰鼻準卽明堂也鼻準之下曰人中人中之下曰承漿穴名承漿之下曰地閣卽頦也兩額角曰方廣亦曰太陽穴
天中與天庭司空及印堂額角方廣處有病定存亡此是命門地醫人鮮較量
天中天庭司空印堂額角方廣皆命門部位以占吉凶也入門
五色獨決于明堂明堂者鼻也明堂之色靑黑爲痛黃赤爲熱白爲寒靈樞
切脈動靜而視精明察五色觀五藏有餘不足六府强弱形之盛衰以此參伍決死生之分註曰精明穴名在明堂左右兩目內眥也內經
明堂占法詳見審病門
面爲諸陽之會
靈樞曰手之三陽從手走至頭
手太陽之脈從缺盆貫頸上頰至目銳眥手少陽之脈從缺盆上耳上角以屈下頰至䪼手陽明之脈從缺盆上頸貫頰交人中上挾鼻孔此從下而上于面也銅人
靈樞曰足之三陽從頭走至足
足太陽之脈起於目內眥上額交巓上足少陽之脈起於目銳眥上抵頭角足陽明之脈起於鼻交頞中此從面而走至足也銅人
此手足六陽之脈俱會於面也
人面耐寒
黃帝問曰首面與身形也屬骨連筋同血合於氣耳天寒則裂地凌氷其卒寒或手足解惰然而其面不衣何也岐伯答曰人之十二經脈三百六十五絡其血氣皆上於面而走空竅其精陽氣上走於目而爲睛其別氣走於耳而爲聽其宗氣上出於鼻而爲臭其濁氣出於胃走脣舌而爲味其氣之津液皆上熏於面而皮又厚其肉堅故大熱甚寒不能勝之也靈樞
人面獨能耐寒者何也蓋人頭者諸陽之會也諸陰脈皆至頸項中而還獨諸陽脈皆上至頭故令面耐寒也難經
面病專屬胃
手足六陽之經雖皆上至頭而足陽明胃之脈起於鼻交頞中入齒挾口環脣倚頰車上耳前過客主人穴名維絡于面上故面病專屬於胃其或風熱承之則令人面腫或面鼻色紫或風刺癮疹或面熱或面寒隨其經證而治之醫鑑
面部度數
兩顴之間相去七寸靈樞
面熱
面熱者足陽明病靈樞
面赤如醉者胃熱上熏也仲景
面熱因鬱熱
面熱者胃病也東垣
飮食不節則胃病胃病則氣短精神少而生大熱有時顯火上行獨燎其面東垣
一人患面熱脈洪大而有力此乃陽明經多血多氣因膏粱積熱而致先以調胃承氣湯方見寒門七錢加黃連三錢犀角一錢疎下三兩行次以升麻黃連湯治之而愈寶鑑
升麻黃連湯
治面熱升麻乾葛各一錢白芷七分白芍藥甘草各五分黃連酒炒四分犀角屑川芎荊芥穗薄荷各三分右剉先用水半盞浸川芎荊芥薄荷外都作一貼水二盞煎至一盞入浸三味再煎至七分去滓食後溫服忌酒麪五辛寶鑑
面寒
面寒者胃虛也
胃中有寒濕則面不能耐寒先以附子理中湯方見寒門次用升麻附子湯入門
一老尼患面寒不敢當風行諸治不效此人年高素食茶果陽明之氣不能上榮故也先以附子理中湯溫其中氣次用升麻附子湯治之而愈入門
升麻附子湯
治面寒升麻附子炮葛根白芷黃芪蜜炒各七分人參草豆蔲甘草灸各五分益智仁三分右剉作一貼入蓮鬚葱白三莖同煎服食前入門
升麻葛根湯乃陽明經主藥也加黃連犀角白芷川芎荊芥薄荷以治面熱加附子白芷黃芪人參草豆蔲益智仁以治面寒蓋面熱面寒皆本於胃故也入門
面見五色
肝外證面靑善怒心外證面赤善笑脾外證面黃善噫肺外證面白善嚔腎外證面黑善恐欠難經
足厥陰之脈病面塵脫色足少陽之脈病面微塵手厥陰之脈病面赤足少陰之脈病面黑如炭色足陽明之脈病顔黑靈樞
太陽病終者面色白絶汗出少陰病終者面黑齒長而垢太陰病終者面黑皮毛焦靈樞
寸口脈微而澁微者衛氣衰澁者榮血不足衛氣衰則面色黃榮血不足則面色靑又曰陰陽俱虛則面色靑白仲景
面脣紫黑宜升麻白芷湯醫鑑
一婦人因憂思飮食失節得面色黧黑不澤環脣尤甚心懸如飢此心肺之陽氣虛不能行榮衛而光澤於外肝腎陰氣上溢於陽中故黑色顯於面又脾之華在脣今水來侮土故黑色見於脣以冲和順氣湯助陽明生發之氣數服而愈寶鑑
一人忽黑色滿面孫兆診之曰非病也此爲臭氣所熏穢氣畜於面部不散故有此色問曰汝一月前聞甚一陣非常臭氣不能避耶曰一日登溷其厠臭不可聞良久下厠明日遂有此疾孫曰去至臭無過至香可用沈檀各一兩碎焚爐中安帳中以熏被蓋定勿令香散可端坐香邊瞑目靜坐候香氣散方可出帳其人依言聞香黑色漸變旬日如舊蓋腎臭腐脾臭香脾能剋腎故如是孫兆
冲和順氣湯
葛根一錢半升麻白芷防風各一錢黃芪八分人參七分甘草四分白芍藥蒼朮各三分右剉作一貼入薑三片棗二枚水煎服早飯後午飯前寶鑑
醫鑑升麻白芷湯同
面戴陽證
諸病面赤雖伏火熱禁不得攻裏爲陽氣怫鬱邪氣在經宜發表以去之經曰火鬱則發之是也瘡瘍亦然東垣
面戴陽者浮火所衝也又曰面戴陽者面雖赤而不紅活乃下虛也醫者不察誤用凉藥則氣消而成大病矣入門
面赤色者陽氣怫鬱在表當解之發汗卽愈仲景
傷寒少陰證面戴陽者下虛故也宜通脈四逆湯方見寒門加葱白九莖煎服仲景
面赤色爲陽氣怫鬱在表故用葱白以通陽氣也綱目
胃風證
胃風爲面腫入門
面腫曰風內經
初飮食訖承風凉而致其證飮食不下形瘦腹大惡風頭多汗膈塞不通脈右關弦而緩帶浮東垣
虛風麻木牙關緊急目內蠕動胃中有風獨面腫宜升麻胃風湯東垣
一人患鼻額角痛或麻痺不仁脣口頰車髮際連牙腫痛口不得開額與頰車常如糊繩手觸則痛此陽明經絡受風熱毒氣而然宜犀角升麻湯本草
升麻胃風湯
治胃風面腫升麻二錢白芷一錢二分當歸葛根蒼朮各一錢甘草一錢半麻黃不去節五分柴胡藁本羌活黃柏草豆蔲各三分蔓荊子二分右剉作一貼入薑三片棗二枚水煎服食後東垣
犀角升麻湯
治陽明胃經風熱毒犀角一錢半升麻羌活防風各一錢川芎白附子白芷黃芩甘草各五分右剉作一貼水煎食後臨臥各一服本事
腎風證
黃帝曰有病腎風者面胕痝然壅害於言可刺否岐伯曰虛不當刺不當刺而刺後五日其氣必至至必少氣時熱時熱從胸背上至頭汗出手熱口乾苦渴小便黃目下腫腹中鳴身重難以行註曰痝然腫起貌壅謂目下壅如臥蠶形也內經
面痝然浮腫疼痛其色炱黑多汗惡風者屬腎風證治法闕三因
搭顋腫
顋腫亦名痄顋因風熱或膏粱積熱而作宜升麻黃連湯或升麻胃風湯或荊防敗毒散方見寒門腫久不消欲作膿宜托裏消毒散方見癰疽顋頰齒牙脣口俱腫出血者宜淸胃散方見牙齒加石膏入門
搭顋腫宜加味消毒飮醫林
顋腫赤小豆爲末鷄子淸調貼之醋調貼之亦效綱目
又方石灰炒熱地下窨如此七次醋調附立消醫鑑
又方細辛草烏等分爲末入蚌粉猪脂調附腫處口含白梅置顋邊良久腫退出涎患消矣
小兒毒氣攻顋赤腫可畏皂角二兩南星生二錢糯米一合右爲末薑汁調塗立效本事
加味消毒飮
治搭顋腫荊芥防風惡實甘草連翹羌活各一錢右剉作一貼水煎服醫脈
醫鑑一名驅風解毒散
一人頭項偏腫連一目若半壺其脈洪大戴人曰內經云面腫者風此風承陽明經也氣血俱多風腫宜汗先與通聖散去硝黃入薑葱豉同煎服微汗以草莖刺鼻中出血其腫立消子和
面上雜病
風刺粉刺䵟䵳痤疿酒㾴肺風瘡㾴瘡詳見鼻門皆面上之病入門
風客皮膚痰漬藏府則面生䵟䵳脾肺風濕搏熱則生瘡紅紫或腫升麻胃風湯方見上加減用之入門
面生熱毒瘡癤㾴疿宜柏連散硫黃膏白附子散淸上防風湯
面生一切風刺粉刺雀卵斑䵟䵳黶子宜玉容散連翹散紅玉散玉容西施散皇帝塗容金面方玉容膏
滅面上瘢㾗方衣中白魚三七枚白石脂三錢半鷹糞白七錢半白附子二錢半白殭蠶五錢右爲末猪脂調和每夜塗瘢上朝洗之類聚
柏連散
治面上熱毒惡瘡黃柏灸黃連胡粉炒各等分右爲細末猪脂調勻頻塗瘡上得效
硫黃膏
治面上生瘡或鼻臉赤紫及風刺粉刺諸藥不效生硫黃白芷瓜蔞根膩粉各半錢全蝎三箇蟬殼五枚莞靑七枚去翅足右爲末別以香油黃蠟和合如面油法火上熔熬取下乃入藥末在內和勻每用少許臨臥洗面後塗面上勿近眼數日赤自消風刺粉刺一夕見效得效
白附子散
治面上熱瘡或斑點白附子密佗僧白茯苓白芷官粉各等分右爲末蘿葍煎湯洗面後羊乳調成膏附患處明早洗去無羊乳則代人乳醫鑑
淸上防風湯
淸上焦火治頭面生瘡癤風熱毒防風一錢連翹白芷桔梗各八分酒炒片芩川芎各七分荊芥梔子黃連酒炒枳殼薄荷各五分甘草三分右剉作一貼水煎入竹瀝五匙服醫鑑
玉容散
治面上䵟䵳或生小瘡或生痤疿粉刺之類幷皮膚瘙痒能去垢膩皂角一斤升麻二兩六錢半楮實子一兩六錢半白芷白芨天花粉菉豆粉各三錢三分半甘松縮砂白丁香各一錢六分半糯米三合半右爲末和勻常用洗面一方加樟腦二錢醫鑑
連翹散
治面生穀嘴瘡俗名粉刺連翹川芎白芷片芩黃連沙參荊芥桑白皮梔子貝母甘草各七分右剉作一貼水煎食後服
一名淸肺散回春
紅玉散
治面上一切酒刺風刺黑黶斑子白芷藿香牙皂各二錢甘松三乃子木澤白丁香細辛杏仁密佗僧各一錢天花粉白茯苓各一錢半樟腦五分白芨三分右爲末臨臥用津唾調或乳汁調敷面上明早溫水洗去其面如玉木澤未詳醫鑑
玉容西施散
治同上菉豆粉二兩白芷白芨白斂白殭蠶白附子天花粉各一兩甘松三乃子茅香各五錢零陵香防風藁本各二錢肥皂角二錠右爲細末每洗面時用之面色如玉醫林
皇帝塗容金面方
朱砂二錢乾臙脂一錢官粉三錢烏梅肉五箇小腦五錢川芎少許右爲細末臨睡時津唾調搽面上天明溫水洗面美如童顔乃神仙妙用之法醫鑑
玉容膏
治面上燥瘡及斑黶諸刺方見雜方
又方
治粉刺枯白礬一兩生硫黃白附子各二錢右爲末津唾調搽臨臥上藥明早洗去醫鑑
治粉刺及鼻㾴雄黃鉛粉各一錢硫黃五分右爲末臨臥乳汁調塗明早溫水洗去回春
按摩法
熱摩手心頻拭額上謂之修天庭連髮際二三七遍面上自然光澤所謂手宜在面是也養性書
面部凶證
病人面無光齒齦黑者死扁鵲
面腫色蒼黑者死扁鵲
病人榮衛竭絶面浮腫者死扁鵲
病人面腫色蒼黑者死扁鵲
面黑脣靑者死面靑脣黑者亦死華佗
病人黑色出於天中天庭者死華佗
人有病面上忽見紅點者多死
單方
凡三十五種有綠雲散
鹽湯
治面上五色瘡溫鹽湯綿浸搨瘡日五六度自差本草
白礬
治粉刺白礬末酒調塗之得效
面生紫赤刺癮疹白礬硫黃等分黃丹少許爲末津唾調附入門
密佗僧
治面上䵟䵳斑點細硏爲末人乳調塗每夜用之亦令面生光華又治面鼻赤疱本草
石灰
去面上黑子瘜肉及粉刺
去黶子方石灰末水調如稠粥揷糯米粒經宿米如水精先以鍼尖微動黶子置糯米於其上經半日黶汁自出剔去藥勿着水本草
漿水
酸者白人膚體如繒帛去䵟䵳黑子以煖漿水洗面以布揩黑子令痛水硏白檀取汁塗之本草
卽粟米粥取淸留置味酸者也
朱砂
好顔色水飛爲末井華水點少許服之本草
藜灰
去面上黑痣黶子取灰和水熬以點之本草
兎絲子苗
去面䵟及粉刺斑點擣苗取汁常塗之本草
益母草
入面藥令光澤五月五日採根葉曝乾擣末水和作團如鷄子大大火燒一炊久經一伏時取出磁器中再硏篩收之使如澡豆法能去風粉刺令面悅澤本草
瓜蔞根
悅澤人面療手面皺作粉常塗之妙本草
白芷
去䵟䵳疵瘢潤澤顔色可作面脂常用本草
生薑汁
治指爪破面取汁調輕粉傅之更無瘢痕得效
藁本
去䵟皰酒㾴粉刺潤澤顔色可作沐藥面脂本草
土瓜根
去面上㾦㿔子爲細末漿水和勻入夜漿水洗面附藥朝復洗之仍得光潤皮急百日光華射人本草
白附子
主面上百病去䵟䵳瘢疵可入面脂或作澡豆用本草
白茯苓
去䵟䵳及産婦黑皰如雀卵色爲細末蜜和常常塗面良本草
桑柴灰
能滅痣疵黑子與藜灰淋取汁熬點之佳本草
桑葉
治面上肺毒瘡如大風瘡取葉淨洗蒸熟日乾爲末水調二錢服日三名綠雲散本草
蜜
常服面如花色久服之佳本草
眞珠
除䵟䵳斑點令面潤澤好顔色硏爲粉和乳汁常塗之本草
白殭蠶
滅䵟䵳瘢痕令面色好爲末常塗之又與衣魚鷹屎白等分爲末和乳汁塗瘢㾗便滅本草
覆盆子
令人好顔色久食之佳蓬藟同功本草
烏梅肉
去黑點黑痣蝕惡肉和諸藥以點之本草
面生雀子斑取梅肉櫻桃枝猪牙皂角紫背浮萍等分爲末如常法洗面其斑自去入門
白梅同功
栗皮
栗上薄皮名扶擣爲末和蜜塗面令皮肉急縮可展老人面皺本草
桃花
好顔色悅澤人面可酒漬飮之
面上瘡出黃水桃花爲末水服一錢日三本草
杏仁
去面䵟擣爲末和鷄子白夜臥塗面明早溫酒洗之
傷風面腫杏仁爛擣附之本草
蔓菁子
取油入面脂用去黑䵟又細硏入面脂常用極去面皺本草
冬瓜仁
令面光澤好顔色去黑癍黑䵟可作面脂常用
取仁三五升去皮擣爲末蜜丸空心服三十丸久服令人白淨如玉本草
葱白
主傷風面目浮腫煎湯飮之洗之本草
鸕鷀屎
去面上䵟䵳黶痣瘢疵皰皯雀卵斑取屎白猪脂調塗本草
熊脂
主面上䵟䵳黑斑悅澤人面可塗之兼食之本草
羖羊膽
主面多䵟䵳如雀卵色取膽和酒煮沸以塗拭之日三卽差本草
大猪蹄
令老人面光澤猪蹄一具理如食法煮漿如膠夜以塗面曉以漿水洗卽面皮急矣本草
鹿角
灸爲末酒服二錢日二久服面色如花
以漿水濃磨如泥塗面令不皺兼去瘡皰光華可愛
年少氣盛面生皰瘡麋鹿脂塗之卽差本草
一方
被打頭面靑腫羊肉牛肉或猪肉灸令熱貼腫上卽愈本草
眼
眼爲臟腑之精
五藏六府之精氣皆上注於目而爲之精精之窠爲眼骨之精爲瞳子筋之精爲黑眼血之精爲絡其窠氣之精爲白眼肌肉之精爲約束裹擷筋骨血氣之精而與脈系上屬於腦後出於項中故邪中於項因逢其身之虛其入深則隨眼系以入於腦入於腦則腦轉腦轉則引目系急目系急則目眩以轉矣卽因風眩暈也邪中其精其精所中不相比也則精散精散則視岐視岐見兩物也視一物爲兩也目者五藏六府之精也榮衛魂魄之所常營也神氣之所生也故神勞則魂魄散志意亂是故瞳子黑眼法於陰白眼赤脈法於陽也故陰陽合傳而爲精明也目者心之使也心者神之舍也故神精亂而不轉卒然見非常之處精神魂魄散不相得故曰惑也靈樞
是以五藏六府十二經脈三百六十五絡其血氣皆稟受於脾土上貫於目而爲明故脾虛則五藏之精氣皆失所使不能歸明於目矣綱目
五輪之圖
上瞼下瞼心脾肺肝腎胃
白睛屬肺氣之精爲氣輪得效
黑睛屬肝筋之精爲風輪得效
上下瞼屬脾肉之精爲肉輪得效
大小眥屬心血之精爲血輪得效
瞳人屬腎骨之精爲水輪得效
氣輪
病因凌寒冒暑受飮寒漿肌體虛疎寒邪入內其候或痛或昏傳在白睛筋多腫赤視日如隔霧看物似生煙日久不治變成白膜黑暗難開得效
風輪
病因喜怒不常作勞用心晝視遠物夜讀細書其候眥頭尤澁睛內偏疼視物不明胞弦緊急宜去風藥得效
肉輪
病因多食熱物好喫五辛遠道奔馳食飽耽眠風積痰壅其候眼胞赤腫昏蒙多淚倒睫澁痛瘀血侵睛宜疎醒脾藥得效
血輪
病因七情煩勞內動於心外攻於目其候赤筋纏眥白膜侵睛胞腫難開昏澁日久不治失明愈深宜洗心凉血藥得效
水輪
病因勞役過度嗜慾無厭又傷七情加之多飱酒麪好啖鹹辛因動腎經通於黑水其候冷淚鎭流於臉上飛蠅相趁於睛前積聚風虛或澁或痒結成翳障常多昏暗宜用補腎藥得效
八廓之圖
天地火風水天雷山澤
天廓肺大腸傳道得效
地廓脾與胃水穀得效
火廓心命門抱陽得效
水廓腎會陰得效
風廓肝養化得效
雷廓小腸關泉得效
山廓膽淸淨得效
澤廓膀胱津液得效
天廓
病因雲中射雁月下看書多食腥羶侵冒寒暑其候視物生煙眥疼難開不能辨認得效
地廓
病因濕漬頭上冷灌睛眸其候眼弦緊急瘀血生瘡得效
火廓
病因心神恐怖赤脈侵眥血灌瞳人其候瞼頭紅腫睛內偏疼熱淚如傾得效
水廓
病因努力爭鬪擊棒開弓驟騎强力生病其候常多昏暗睛眩淚多得效
風廓
病因枕邊窓穴有風不能遮閉坐臥當之腦中風邪其候黑睛多痒兩瞼常爛或昏多淚得效
雷廓
病因失枕睡臥酒後行房血脈滿溢風邪內聚其候眥頭赤腫瞼內生瘡倒睫拳毛遮睛努肉得效
山廓
病因撞刺磕損致令肉生兩瞼翳閉雙睛若不早治永沈昏暗瘀血侵睛得效
澤廓
病因春不宣解冬聚陽毒多飱熱物致令腦脂凝聚血淚攻潮有如霧籠飛蜂黑花常見得效
眼睛屬五臟
首尾赤眥屬心滿眼白睛屬肺其烏睛圓大屬肝其上下肉胞屬脾而中間黑瞳一點如漆者腎實主之直指
白睛屬肺名曰氣輪赤者屬心行血脈也再於黑睛上分暈微靑者屬肝也次黑者屬腎也中間一點瞳人屬膽也入門
眼有內外眥
目眥外決于面者爲銳眥在內近鼻者爲內眥上爲外眥下爲內眥靈樞
足太陽爲目上綱足陽明爲目下綱靈樞
眥謂四際瞼睫之本也內經註
目之內眥太陽經之所起血多氣少目之銳眥少陽經也血少氣多目之上綱太陽經也亦血多氣少目之下綱陽明經也血氣俱多此三經俱會于目惟足厥陰經連於目系而已故血太過者太陽陽明之實也血不及者厥陰之虛也故出血者宜太陽陽明蓋此二經血多故也少陽一經不宜出血血少故也刺太陽陽明出血則目愈明刺少陽出血則目愈昏矣子和
諸脈屬目
心合脈諸脈者皆屬於目內經
五藏六府精華皆稟於脾注於目故理脾胃則氣上升而神淸也肝之系雖總於目而照徹光彩實腎精心神所主故補精安神者乃治眼之本也入門
因心事煩宂飮食失節勞役過度故脾胃虛弱心火太盛則百脈沸騰血脈逆行邪害孔竅所謂天明則日月不明是也脾者諸陰之首也目者血脈之宗也故脾虛則五藏之精氣皆失所司不能歸明於目矣心者君火也主人之神宜靜而安相火代行其令相火者包絡也主百脈皆榮於目旣勞役運動損其血脈故諸病生焉醫者不理脾胃及養血安神是治標不治本不明此理也東垣
脈法
左寸脈洪數心火炎也關脈弦而洪肝火盛也右寸關俱弦而洪肝木挾相火之勢侮肺金而承脾土也醫鑑
眼本火病心肝數洪右寸關見相火上衝回春
眼見黑花者從腎虛而起診左手尺脈當沈而數者是也類聚
目者肝之竅
肝在竅爲目內經
東方靑色入通於肝開竅於目藏精於肝內經
人臥則血歸於肝肝受血而能視內經
肝氣通於目肝和則能變五色難經
肝虛則目䀮䀮無所見內經
目瞑者肝氣不治也海藏
目者肝之外候肝取木腎取水水能生木子母相合故肝腎之氣充則精彩光明肝腎之氣乏則昏蒙暈眩心者神之舍又所以爲肝腎之副焉蓋心主血肝藏血血能生熱凡熱衝發於眼皆當淸心凉肝直指
肝藏血熱則目赤腫虛則眼前生花詳見眼花赤腫宜地黃粥入門
地黃粥
治睡後目赤腫須臾漸白良久則無此血熱非肝病也蓋人臥則血歸於肝因血熱到肝故睡起而目赤良久無事者血復散於四肢也宜食此粥以凉肝血生地黃不拘多少擣取自然汁浸粳米半升滲透曬極乾再浸再曬三次每用磁器煎湯一升令沸入前米一合熬作稀粥食遠喫之卽睡立效入門
眼病無寒
歷考眼科之病無寒而有虛與熱豈寒澁血而不上攻歟入門
眼無火不病
目不因火則不病何以言之白輪變赤火承肺也肉輪赤腫火承脾也黑水神光被翳火承肝與腎也赤脈貫目火自甚也能治火者一句了故內經曰熱勝則腫凡目暴赤腫起羞明隱澁淚出不止暴寒目瞞皆火熱之所爲也治火之法在藥則鹹寒吐之下之在鍼則神庭上星顖會前頂百會血之翳者可使立退痛者可使立已昧者可使立明腫者可使立消矣子和
大凡眼之爲患多生於熱治法以淸心凉肝調血順氣爲先直指
眼病所因
生食五辛
接熱飮食
刺頭出血多
極目遠視
夜讀細書
久處煙火
博奕不休
夜間讀書
飮酒不已
熱飱麪食
抄寫多年
雕鏤細作
泣淚過多
房室不節
數向日月輪看
月下讀書
夜視星月
極目瞻視山川草木皆喪明之由也
又有馳騁畋獵
冒涉風霜
迎風逐獸日夜不息皆傷目之由也千金
眼病屬風熱與血少神勞腎虛丹溪
內障
內障者肝病也回春
內障在睛裏昏暗與不患之眼相似惟瞳人裏有隱隱靑白者無隱隱靑白者亦有之綱目
內障先患一眼次爲兩目俱損者皆有翳在黑睛內遮瞳子而然夫通黑睛之脈者目系也目系屬足厥陰足太陽手少陰三經三經虛則邪從目系入黑睛內爲翳以鍼言之則當取三經之兪穴如天柱風府太衝通里等穴是也綱目
內障者不疼不痛無淚無眵細觀如薄霧之形久視如輕煙之狀飛蠅散亂懸蟢虛空日漸月增腦脂下結於烏輪翳障漸生於黑水類聚
內障昏蒙外無翳膜因腦脂下凝烏珠轉白或如金色或菉豆色或如雲煙或見五色治比外障更難如腦脂凝結瞳人反背者不治入門
屬血少神勞腎虛也宜養血補水安神以調之
凡昏弱不欲視物內障見黑花瞳子散大皆裏病也
內傷色慾腎精虛者宜益陰腎氣丸肝血虛者養肝丸生熟地黃丸肝腎俱虛者宜駐景元加減駐景元明目壯水丸入門
血少神勞腎虛宜滋陰地黃丸滋腎明目湯
內障宜補肝散墜翳丸羊肝元本事方羊肝元補腎丸杞苓丸五退散密蒙花散冲和養胃湯當歸湯還睛丸方見通治撥雲退翳還睛丸
內障有圓翳氷翳滑翳澁翳散翳橫開翳浮翳沈翳偃月翳棗花翳黃心翳黑花翳胎患五風變雷頭風驚振綠風烏風黑風靑風肝虛雀目高風雀目肝虛目暗共二十三得效
益陰腎氣丸
經曰壯水之主以鎭陽光滋陰是也熟地黃二兩生乾地黃酒焙山茱萸各一兩五味子山藥牧丹皮柴胡當歸尾酒洗各五錢茯神澤瀉各二錢半右爲末蜜丸梧子大朱砂爲衣空心鹽湯下五七十丸正傳
一方無朱砂
一名滋陰腎氣丸
養肝丸
治肝藏不足眼目昏花或生眵淚婦人血虛目疾當歸川芎白芍藥熟地黃各一兩防風楮實子炒車前子酒炒蕤仁湯浸去皮各五錢右爲末蜜丸梧子大白湯下七十丸食遠時醫鑑
生熟地黃丸
治血虛眼昏生乾地黃熟地黃玄參石膏各一兩右爲末蜜丸梧子大空心茶淸下五七十丸入門
駐景元
治肝腎俱虛多見黑花視物昏暗或生翳障兎絲子酒製五兩車前子炒熟地黃各三兩右爲末蜜丸梧子大空心溫酒下五七十丸局方
一方加枸杞子一兩半尤佳
加減駐景元
治肝腎俱虛兩眼昏暗兎絲子八兩枸杞子五味子車前子楮實子川椒炒各一兩熟地黃當歸身各五錢右爲末蜜丸梧子大空心溫酒或鹽湯下五七十丸簡易
明目壯水丸
治肝腎不足眼目昏暗常見黑花多下冷淚此壯水之主以鎭陽光補腎養肝生血明目黃柏知母幷乳汁拌曬乾炒各二兩半熟地黃生乾地黃酒洗天門冬麥門冬山茱萸酒蒸甘菊各二兩枸杞子酒洗一兩六錢牛膝酒洗一兩三錢人參當歸酒洗五味子兎絲子白茯神山藥柏子仁炒澤瀉牧丹皮酒洗各一兩白豆蔲三錢右爲末蜜丸梧子大空心鹽湯下百丸醫鑑
滋陰地黃丸
治血少神勞腎虛眼目昏暗瞳子散大視物昏花法當養血凉血散火除風熟地黃一兩柴胡八錢生乾地黃酒焙七錢半當歸身酒洗黃芩各五錢天門冬地骨皮五味子黃連各三錢人參枳殼甘草灸各二錢右爲末蜜丸菉豆大每百丸茶淸送下
一名熟地黃丸凡眼視漸昏乍明乍暗此失血之驗也宜服此與定志丸方見神門兼服尤佳保命
滋腎明目湯
治血少神勞腎虛眼病當歸川芎白芍藥生地黃熟地黃各一錢人參桔梗梔子黃連白芷蔓荊子甘菊甘草各五分右剉作一貼入細茶一撮燈心一團水煎食後服回春
補肝散
治肝風內障不痛不痒眼見五花或一物二形羚羊角防風各一兩人參赤茯苓各七錢半羌活車前子細辛玄參黃芩炒各三錢半右爲末每二錢米飮調下食後
羚羊角行厥陰經玄參細辛行少陰經羌活防風車前子行太陽經如筋脈枯澁加夏枯草嘗試有驗綱目
墜翳丸
治內障有翳靑羊膽靑魚膽鯉魚膽各七箇熊膽二錢半牛膽五錢麝香三分石決明水飛末一兩右末麪糊和丸梧子大空心茶淸下十丸無靑魚膽則獺膽三枚代之無則代猪膽一綱目
羊肝元
治眼目諸疾及障翳靑盲黃連別爲末白羊子肝一具去膜砂盆內同硏細衆手作丸如梧子大空心溫水下三十丸連作五劑差靑羊肝尤佳
有一官活出一死囚其囚數年病死官人得內障甚苦獨坐憂嘆聞階除窸窣聲問爲誰曰我昔所活囚也今公得疾故感而來告遂傳此方服之果愈局方
本事方羊肝元
治內障靑盲白羯羊肝只用子肝一葉薄切新瓦上焙熟地黃一兩半兎絲子決明子車前子地膚子五味子枸杞子茺蔚子苦葶藶子靑箱子蕤仁麥門冬澤瀉防風黃芩白茯苓桂心杏仁細辛各一兩右爲末蜜丸梧子大溫水下三五十丸日三服
一人患內障失明得服此藥一夕燈下語家人曰適偶有所見如隔門隙見火者及朝視之眼中翳膜俱裂如線遂得差爲末茶淸點服二錢亦驗綱目
補腎丸
治腎虛目昏漸生內障磁石火煆醋淬七次硏水飛兎絲子酒製各二兩熟地黃肉蓯蓉酒浸焙石斛五味子枸杞子楮實子覆盆子酒浸車前子酒蒸各一兩沈香靑鹽各五錢右爲末蜜丸梧子大空心鹽湯下七十丸濟生
杞苓丸
治腎虛眼目昏暗漸成內障茯苓四兩半赤半白枸杞子酒浸二兩兎絲子酒製當歸各一兩靑鹽五錢右爲末蜜丸梧子大空心溫水下五七十丸
五退散
治內障蟬退蛇退蠶退烏鷄卵殼男子髮各等分右燒存性爲末猪肝煎湯調下一錢入門
密蒙花散
治十六般內障多年昏暗密蒙花二兩羚羊角蠐螬卽桑蠹也人參覆盆子地膚子枸杞子甘草各一兩茺蔚子菥蓂子甘菊槐花各五錢右爲末每二錢米飮調下得效
沖和養胃湯
治內障眼得之脾胃虛弱心火與三焦俱盛上爲此疾黃芪羌活各一錢人參白朮升麻乾葛當歸甘草灸各七分柴胡白芍藥各五分防風白茯苓各三分五味子二分乾薑一分右剉作一貼水煎至半入黃芩黃連各五分再煎數沸去滓溫服食遠東垣
當歸湯
補肝腎益瞳子光明柴胡二錢生地黃一錢半當歸白芍藥各一錢黃芩黃連幷酒浸各七分半甘草灸五分右剉作一貼水煎空心服醫林
撥雲退翳還睛丸
治內障常服則終身眼不昏花黑脂麻五兩密蒙花木賊白蒺藜蟬退靑鹽各一兩薄荷白芷防風川芎知母荊芥穗枸杞子白芍藥生甘草各五錢甘菊六錢當歸酒洗三錢右爲末蜜丸彈子大每細嚼一丸茶淸下食後回春
圓翳
在黑珠上一點圓日中見之差小陰處見之卽大視物不明轉見黑花此由肝腎俱虛而得宜補肝散補腎元得效
氷翳
如氷凍堅實傍觀自透於瞳人內陰處及日中看之其形一同疼而淚出此肝膽病宜通肝散得效
滑翳
有如水銀珠子但微含黃色不疼不痛無淚遮遶瞳人得效
澁翳
微如赤色或聚或開兩傍微光瞳人上如凝脂色時復澁痛無淚出得效
散翳
形如鱗點或瞼下生粟日夜痛楚瞳人最疼常下熱淚此三證皆肝肺相傳宜八味還睛散得效
橫開翳
上橫如劒脊下面微微甚薄不赤不痛此病稀少得效
浮翳
上如氷光白色環遶瞳人生自小眥頭至黑珠上不痛不痒無血色相潮得效
沈翳
白點藏在黑水下向目細視方見其白眼睛疼痛晝輕夜重間或出淚宜空靑元得效
偃月翳
膜如凝脂一邊厚一邊薄如缺月其色光白無瑕疵前四證幷皆難治得效
棗花翳
周回如鋸齒四五枚相合赤色刺痛如鍼視物如煙晝則痛楚多淚昏暗得效
黃心翳
四邊皆白但中心一點黃團團在黑珠上時下澁淚此兩證肝肺風熱宜還睛散墜翳丸得效
黑花翳
其狀靑色大小眥頭澁痛頻頻下淚口苦蓋膽受風寒宜凉膽元得效
胎患
初生觀物轉睛不快至四五歲瞳人潔白昏蒙不見延至年高無藥可治由胎中受熱致損也得效
五風變
五色變爲內障頭痛甚却無淚日中如坐暗室常自憂嘆此毒風腦熱所致得效
雷頭風
此熱毒之氣衝入眼睛中牽引瞳人或微或大或小黑暗全不見物得效
驚振
因病目再被撞打變成內障日夜疼痛不能視三光前四證俱不可治不過服還睛散得效
綠風
初患頭旋兩額角相牽瞳人連鼻鬲皆痛或時紅白花起肝受熱則先左肺受熱則先右肝肺同病則齊發先服羚羊角散羚羊角丸後服還睛散得效
烏風
眼雖痒痛而頭不旋但漸漸昏暗如物遮定全無翳障或時生花此肝有實熱宜瀉肝散得效
黑風
此與綠風相似但時時黑花起乃腎受風邪熱攻於眼宜凉腎得效
靑風
此眼不痛不痒瞳人儼然如不患者但微有頭旋及生花轉加昏蒙前二證宜服還睛散得效
肝虛雀目
雀目者日落卽不見物也綱目
因肝虛血少時時花起或時頭疼年深則雙目盲小兒因疳得之宜蛤粉丸得效
小兒肝疳雀目宜風疳丸入門
晝明晩暗謂之雀目言如鳥雀之瞑便無所見也類聚
雀目宜雀盲散直指
雀頭取血點眼中卽效羊肝淡煮食之亦佳本草
治鷄盲雀目用鮮地黃炒猪肝食之種杏
牛肝作膾食之妙俗方
高風雀目
與前證雖同但纔至黃昏便不見物經年瞳子如金色名曰黃風不治得效
雀目之證暮則不見物至曉復明何也曰肝虛也經曰目得血而能視肝旣無血則目瞀而不明矣其暮暗而曉復明者何也曰木生於亥而旺於卯絶於申至於酉戌之時木氣衰甚故瞑至於卯之分木氣稍盛而目復明矣曰雀目終變爲黃脹而死何也曰木絶於申乃水土長生之地木衰而土盛故變爲黃脹宜平胃散方見內傷以平土氣四物湯方見血門以補肝虛正傳
高風雀目宜還睛丸類聚
肝虛目暗
遠視不明眼前花子頻起眥目赤痛有時看一成二宜補肝散得效
與眼暗參看
補肝散
治圓翳在黑珠上昏花柴胡一錢半白芍藥一錢熟地黃白茯苓甘菊細辛甘草各七分柏子仁防風各五分右剉作一貼水煎服得效
補腎元
治同上肉蓯蓉枸杞子各一兩巴戟山藥破故紙炒茴香牧丹皮各五錢靑鹽二錢半右爲末蜜丸梧子大空心鹽湯下三五十丸得效
通肝散
治氷翳山梔子白蒺藜枳殼荊芥甘草各五錢車前子鼠粘子炒各二錢半右爲末每二錢苦竹葉煎湯調下得效
八味還睛散
治內障諸般障翳昏花草決明一兩白蒺藜防風木賊梔子仁甘草各五錢蟬殼靑箱子微炒各二錢半右爲末每二錢麥門冬湯調下菊花湯亦可得效
空靑元
治沈翳細看方見其病最深防風生乾地黃知母各二兩五味子車前子石決明細辛各一兩空靑二錢右爲末蜜丸梧子大每十丸茶淸下空心得效
凉膽元
治黑花翳乃膽受風寒而作防風蘆薈各一兩黃連黃芩荊芥穗草龍膽各五錢地膚子黃柏各二錢半右爲末蜜丸梧子大空心薄荷湯下三十丸得效
羚羊角散
治綠風內障昏花甘菊防風川芎羌活車前子川烏細辛各五錢半夏麯羚羊角薄荷各二錢半右爲末每二錢生薑荊芥煎湯調下或剉取七錢薑三片煎服得效
羚羊角丸
治綠風內障羚羊角屑一兩石決明草決明車前子犀角屑各七錢半獨活防風蔓荊子甘菊藍實梔子甘草各五錢右爲末蜜丸梧子大溫水下三十丸類聚
瀉肝散
治烏風昏暗大黃甘草各五錢郁李仁荊芥穗各二錢半右剉分二貼空心水煎服得效
蛤粉丸
治雀目蛤粉黃蠟等分熔蠟搜粉爲丸如棗大猪肝一片二兩許批開裹藥一丸麻線纏水一椀煮熟取出承熱熏眼至溫吃肝以愈爲度綱目
風疳丸
治小兒肝疳雀目靑黛黃連天麻五靈脂夜明砂川芎蘆薈各二錢草龍膽防風蟬殼各一錢半全蝎二枚乾蟾頭三錢右爲末猪膽汁浸糕和丸麻子大薄荷湯下十丸入門
雀盲散
治雀目夜不見物雄猪肝竹刀批開納夜明砂扎縛煮米泔中至七分熟取肝細嚼以汁送下直指
治雀目獖猪肝煮熟和夜明砂作丸服入門
還睛丸
治高風雀目漸成內障石決明煆硏水飛覆盆子茺蔚子各二兩槐實炒人參細辛防風白茯苓甘菊柏子仁川芎各一兩右爲末蜜丸梧子大溫水下三十丸類聚
外障
外障者肺病也回春
在睛外遮暗綱目
靈樞曰診目痛赤脈從上下者太陽病從下上者陽明病從外走內者少陽病
凡赤脈翳初從上而下屬太陽主表必眉稜骨痛或腦項痛或半邊頭腫痛治法宜溫之散之溫則臘茶飮散則夏枯草散選奇湯方見頭部之類
赤脈翳初從下而上者或從內眥出外者皆屬陽明主裏故其證多熱或便實治法宜下之寒之下則明目流氣飮錢氏瀉靑丸方見五藏局方溫白元方見積聚加黃連黃柏之類累用有驗寒則一味黃連羊肝元之類
赤脈翳初從外眥入內者爲少陽主半表半裏治法宜和解之神仙退雲丸之類綱目
外障有肝藏積熱混睛努肉攀睛兩瞼粘睛膜入水輪釘翳根深黑翳如珠花翳白陷水瑕深翳玉翳浮滿順逆生翳鷄冠蜆肉瞼生風粟胞肉膠凝漏睛膿出蟹睛疼痛突起睛高風起喎偏倒睫拳毛風牽瞼出神祟疼痛旋螺尖起鶻眼凝睛轆轤轉關被物撞打撞刺生翳血灌瞳人眯目飛塵飛絲天行赤目暴赤眼後生翳胎風赤爛風赤瘡疾衝風淚出暴風客熱瞼硬睛痛痛如鍼刺痒極難任瞳人乾缺黃膜上衝赤膜下垂小眥赤脈偸鍼小兒通睛小兒胎中生贅小兒靑盲得效
肝臟積熱
眼先患赤腫疼痛怕日羞明淚澁難開忽生翳膜初患一目不見以致兩目齊患此肝藏積熱宜石決明散得效
風眼腫則軟熱眼腫則硬直指
眼赤而痛者肝實熱也回春
眼赤腫而足寒者必以溫湯頻洗其足甚妙綱目
肝藏風熱宜撥雲散局方密蒙花散蟬花散洗肝明目湯散熱飮子
肝藏積熱宜洗肝散方見五藏瀉肝散方見上瀉靑丸方見五藏柴胡湯四物龍膽湯洗以湯泡散方見下
混睛
白睛先赤後痒痛淚下閉澁難開年深則睛變成碧色滿目如凝脂赤脈橫貫宜地黃散得效
努肉攀睛
或眼先赤爛多年肝經爲風熱所衝而成或用力作勞而得或痒或痛自兩眥頭努出筋膜心氣不寧憂慮不已遂乃攀睛宜二黃散定心元得效
兩眥呈露生努肉者心熱血旺也直指
攀睛努肉者心熱也
大眥赤紅肉堆起者心經實熱也小眥赤紅絲血脹者心經虛熱也回春
努肉宜速效散醫鑑
洗努肉侵睛當歸尾荊芥穗黃連防風薄荷朴硝䳟砂等分剉煎湯溫洗入門
梨汁浸黃連又初男乳和雄雀屎點之皆效詳見單方
兩瞼粘睛
此乃爛弦風也雙目赤爛或痒或痛經年不愈得效
目眶赤爛歲久俗呼爲赤瞎是也當以三稜鍼刺目眶外以瀉濕熱卽愈東垣
爛弦風者風沿眼系上膈有積熱自飮食中挾怒氣而成積而久也眼沿因膿潰而腫其中生細小蟲絲遂年久不愈而多痒者是也用還睛紫金丹以銀釵股點之若痒者又當去蟲以絶根本又與防風通聖散去硝黃方見風門爲細末酒拌曬乾依法服之禁諸厚味綱目
點以爐甘石散洗以驅風散廣大重明湯
去蟲宜聖草散
小兒初生雙目紅而眶邊赤爛至三四歲不愈宜消風散方見頭部以桑白皮煎湯調下入門
膜入水輪
此因黑珠上生瘡稍安其痕不沒浸入水輪雖光未絶終亦難治得效
釘翳根深
心肝留熱致使眼疼痛生翳膜經久其色如銀釘入黑睛不可治得效
睛上生翳如銀釘子頭故謂之釘翳宜石決明散點之類聚
黑翳如珠
此起在黑水上如小黑豆疼痛淚出不可用點藥乃腎虛受風熱而得宜先服羚羊角散後服補腎元得效
花翳白陷
白翳旋遶瞳人點點如花白鱗砌者此因肝肺伏藏積熱宜點磨翳膏後服羚羊角散得效
花翳者睛上忽生白翳如棗花之砌魚鱗相似宜點龍腦散類聚
水瑕深翳
黑水內橫深瑕盤靑色沈沈深入痛楚無時此五藏俱受熱宜服淸凉散得效
玉翳浮滿
黑珠上浮玉色不疼痛翳根不紅不宜鍼割但服還睛散點磨翳膏卽愈得效
順逆生翳
凡翳自下生上者爲順自上而生下者爲逆順則易安逆則難治宜服車前散點磨翳膏得效
鷄冠蜆肉
翳生瞼內如鷄冠蜆肉或靑或黑須翻出看之阻礙痛楚怕日羞明蓋脾經先受熱後有所傳宜服石決明散得效
瞼內生如鷄冠蜆肉乃脾風熱也須翻出看之用觀音草卽草龍膽每日輕輕刮去毫釐血出用銀匙挑洗風毒藥水按止之刮後不時將藥水點入則不復腫入門
瞼生風粟
兩瞼上下初生如粟米大漸大如米粒或赤或白不甚疼痛此肝壅瘀血所成宜服消毒飮得效
瞼生風粟者眼痛狀如眯名曰粟眼其眼瞼皮肉上下有肉如粟粒淚出磣痛可翻眼皮起以鍼撥之兼服湯散宣其風熱類聚
眼上下胞或目脣間如疥點者熱在脾宜加味荊黃湯入門
胞肉膠凝
眼胞皮肉有似膠凝腫高如桃李時出熱淚乃風毒所注宜服消風散方見頭部點花草膏得效
上下胞腫如桃者脾熱也回春
熱氣蓄聚而傷飽所以胞合直指
宜羚羊角散洗眼湯
漏睛膿出
眥頭結聚生瘡流出膿汁無翳障不疼痛因心氣不寧幷風熱在瞼中宜白薇元得效
風熱客於瞼眥之間令眥內結聚津液承之故成膿出不止俗呼爲漏睛或眼因患瘡出膿血後大眥頭常出膿涎亦名漏睛若不早治日久則眼生黑點侵損於目卽難治宜黃芪散及點藥類聚
蟹睛疼痛
如大豆子出黑珠上疼痛不可忍又名損翳宜石決明散得效
肝有積熱上衝於目令目痛甚當黑睛上生黑珠子如蟹之目以爲名或有如豆者名曰損翳極難治宜服羚羊角散及點藥類聚
突起睛高
風毒流注五藏不能消散忽然突起痒痛乃熱極所致宜瀉肝散方見上得效
風熱痰飮漬於藏府蘊積生熱熱衝於目故令眼珠子突出是名睛脹宜服凉藥瀉肝凡瞳人脹起者水輪脹也類聚
烏輪突起裏熱刺痛謂之熱眼直指
井水灌眼中詳見下
黑睛脹宜龍膽散白睛脹宜淸肺散
風起喎偏
偏風牽引雙目喎斜淚出頻頻却無翳膜不痒不痛宜消風散方見頭部荊芥湯調下或蟬花無比散得效
眼偏視者風邪攻肝牽引瞳人故令偏視宜服槐子丸類聚
倒睫拳毛
淚出涓涓翳膜漸生眼皮漸急睫倒難開瞳人如刺樣痛此脾受風熱先服瀉肝散方見上後服五退散得效神效明目湯明目細辛湯東垣
倒睫拳毛卽眼睫毛倒入眼中央是也綱目
眼楞緊急縮少者倒睫拳毛之漸也蓋陽虛則眼楞緊急陰虛則瞳子散大綱目
倒睫拳毛由目緊急皮縮之所致也蓋內伏熱攻陰氣外行當去其內熱幷火邪使眼皮緩則毛立出翳自退用手法攀出內瞼向外刺以三稜鍼出熱血以左爪甲迎住鍼鋒立愈綱目
治法無名異石藥也爲末糝捲在紙中作撚子點火吹殺以煙熏之其毛自起又摘去拳毛用風子血點入眼內數次卽愈綱目
又法木鱉子一箇去殼擣爛綿裹塞鼻中左目塞右右目塞左一二夜其睫自正正傳
風牽瞼出
上下瞼俱赤或翻出一瞼在外此脾受風毒宜五退散若年深瞼內俱赤則不治得效
神祟疼痛
舊無根因忽然疼痛或如鍼刺或如火灸兩太陽穴掣痛早輕晩重先宜求福却服石決明散得效
犯土傷眼痛點三光膏醫鑑
旋螺尖起
目痛生翳膜尖起而赤似旋螺先服通肝散次服石決明散得效
鶻眼凝睛
輪硬而不能轉側此爲鶻眼凝睛不可治得效
轆轤轉關
睛藏上下瞼不能歸中所以言之爲轆轤也亦難治且服天門冬飮子及瀉肝散得效
風寒入貫瞳人攻於眼帶則瞳人牽曳向下名曰墜睛眼亦轆轤轉關之類若日數漸多卽拽破瞳人兩眼俱陷則不見物宜服犀角散類聚
被物撞打
目被撞打疼痛無時瞳人被驚昏暗濛濛眼眶停留瘀血宜貼地黃膏次服石決明散得效
眼被物撞打着睛出眼帶未斷卽推入瞼中勿驚觸於四畔以生地黃細擣厚付之兼服生地黃散若有瘀血以鍼刺出且用點藥如眼帶斷睛損卽不可治類聚
撞刺生翳
因撞刺生翳疼痛或兼風熱轉加痛楚昏暗不見宜先服經效散次服石決明散得效
血灌瞳人
瞳人爲血灌注痛如錐刺皆無翳膜視物不明由肝氣閉血無所歸而得宜引血歸肝宜服通血元車前散得效
又恐生花再服還睛散入門
若生翳障生地黃汁和大黃末成膏帛鋪二寸許罨眼上久則易之得效
眯目飛塵飛絲
塵埃入目粘睛不脫或被飛絲所侵或被砂石所苦疼痛隱澁揩碎不開宜用瞿麥散得效
飛絲落眼磣痛不開好墨濃磨新筆蘸入目中閉少時開看其絲自成塊着在眼睛上却以綿輕輕惹下卽愈未盡再點綱目
飛絲入眼大麻子一合杵碎井水一椀浸攪却將舌浸水中涎沫自出神效一方茄子葉杵碎如麻子法尤妙綱目
飛絲入目刮取人指甲上細屑以筯頭點津唾蘸爪屑入眼中其絲自聚拔去又取人頭垢點入眼中絲卽出綱目
諸物眯目牛筋槌擘如絲着睛上輕挼之自出又以新筆蘸繳出之又好墨磨汁點眼中立出綱目
天行赤目
目忽赤腫晨昏痛澁長幼相似此天行時疾宜服瀉肝散洗以五行湯得效
宜服石決明散救苦湯以洗眼湯洗之以五黃膏地黃膏貼之效
赤眼後生翳
此證輕則無妨重則疼痛而白睛紅花乃生翳膜此由五藏積熱宜貼地黃膏次服瀉肝散得效
暴赤後熱流肺經輕則朦朧而已重則生雲膜如黃膜從下生而上衝黑睛者可治如赤膜從上生下遮覆黑睛名曰垂簾膜難治入門
宜服觀音夢授丸
胎風赤爛
小兒初生便有此證至三四歲雙目紅而弦邊赤爛時復痒痛先服消風散方見頭部以湯泡散洗之以龍腦膏點之得效
風赤瘡疾
眼兩瞼似朱砂塗而生瘡黑睛端然無所染此因脾藏風熱久不治則生翳膜宜服五退散洗以湯泡散得效
衝風淚出
至冬月尤甚此因肺虛遇風冷而發宜白殭蠶散得效
衝風淚出俗言作冷淚者非也風衝于內火發于外風熱相搏由是淚出宜服當歸飮子方未詳外以貝母大而白膩者一枚加胡椒七粒不犯銅鐵硏爲細末臨臥點眼妙子和
眵淚熱而交流兩瞼赤者屬肝熱之甚食後呑當歸龍薈丸方見火門肝虛客熱迎風冷淚者歸葵湯木賊散入門
眼出冷淚虛則四物湯加木賊防風甘菊白芷實則用蒼朮散類聚
暴風客熱
眼爲暴風熱所攻白睛起障覆黑珠瞼腫痒痛宜服瀉肝散淸肺散得效
瞼硬睛痛
瞼中紅赤而堅硬眼睛疼痛而淚出怕日羞明宜通肝散若有翳障點春雪膏得效
痛如鍼刺
睛忽然疼痛如鍼刺雙目根緊急坐臥不安此熱毒在心宜先服洗心散方見火門次服還睛散得效
痒極難任
眼痒極甚瞳子連眥頭皆痒不能收瞼此因膽受風熱得之宜服驅風一字散得效
瞳人乾缺
眼睛乾澁全無淚液始則疼痛後來稍定或白或黑不見物此證不可治得效
黃膜上衝
黑睛從下生黃膜上衝疼痛甚至閉澁難開此脾受風食毒而作宜服犀角飮得效
赤膜下垂
眼中有膜自上垂下遮黑睛名垂簾膜望風淚出怕日羞明此客邪上衝用百點膏點之次服通肝散得效
小眥赤脈
小眥中生赤脈漸漸衝眼急宜早治此三焦積熱宜服犀角飮忌熱毒物及房事得效
小兒通睛
嬰兒雙眼睛通者欲觀東邊則見西邊若振掉頭腦則睛方轉此肝受驚風宜服牛黃丸入門
小兒胎中生贅
眼瞼中生贅子初生如麻子大日漸如豆懸垂瞼內此脾經風熱所攻宜服五退散加減得效
小兒靑盲
胎中受風五藏不和嘔吐黃汁兩眼一同視物不明無治法得效
靑盲者瞳子黑白分明直物而不見者也回春
偸鍼
目眥瘍俗謂之偸鍼綱目
眼眥生小疱細紅點如瘡以鍼刺破卽差故名爲偸鍼實解太陽經之結熱也醫林
脾間積熱兼宿食不消則生偸鍼秦皮剉和砂糖煎水調大黃末一錢服利之卽消直指
治偸鍼生南星生地黃同硏成膏貼兩太陽穴腫自消綱目
拔去睫毛卽自消俗方
臘茶飮
治赤脈翳從上而下此屬太陽宜溫散之芽茶附子白芷各一錢細辛川芎防風羌活荊芥各半錢右剉作一貼入鹽一撮水煎服綱目
夏枯草散
治肝虛目睛痛冷淚不止怕日羞明方見下
明目流氣飮
治肝經不足風熱上攻視物昏暗常見黑花多淚隱澁或生翳障蒼朮一兩草決明七錢半大黃川芎細辛惡實甘菊防風白蒺藜荊芥穗蔓荊子玄參木賊黃芩梔子甘草各五錢右爲末每二錢臨臥冷酒或蜜水調下入門
神仙退雲丸
一名撥雲退翳丸治一切翳膜內外障昏無睛者服之累效眞妙方也當歸酒洗一兩半川芎木賊去節童便浸焙密蒙花荊芥穗地骨皮白蒺藜甘菊羌活各一兩川椒炒七錢半瓜蔞根枳實蔓荊子薄荷草決明炒甘草灸各五錢蛇蛻蟬蛻黃連各三錢右爲末蜜和每一兩作十丸茶淸或湯飮化下一丸正傳
石決明散
治肝熱眼赤腫痛忽生翳膜或脾熱瞼內如鷄冠蜆肉或蟹睛疼痛或旋螺尖起石決明草決明各一兩羌活梔子木賊靑箱子赤芍藥各五錢大黃荊芥各二錢半右爲末每二錢麥門冬湯調下入門
一名大決明散
撥雲散
治風毒上攻眼目昏暗翳膜遮睛痒痛多淚柴胡二兩羌活防風甘草各一兩右爲末每二錢以薄荷湯或茶淸調下或剉取五錢水煎服亦效入門
局方密蒙花散
治風眼昏暗多淚幷暴赤腫密蒙花白蒺藜炒羌活木賊甘菊石決明各等分右爲末每一錢茶淸調下局方
蟬花散
治肝經蘊熱毒氣上攻眼目赤腫生翳多淚草龍膽甘菊密蒙花蔓荊子荊芥穗川芎蟬殼靑箱子草決明梔子防風木賊白蒺藜甘草各等分右爲末每二錢茶淸或荊芥湯調下入門
洗肝明目湯
治一切風熱眼目赤腫疼痛當歸尾川芎赤芍藥生地黃黃連黃芩梔子石膏連翹防風荊芥薄荷羌活蔓荊子甘菊白蒺藜草決明桔梗甘草各五分右剉水煎食後服回春
散熱飮子
治眼暴赤腫疼痛防風羌活黃芩黃連各等分右剉五錢水煎服易老
柴胡湯
治肝火盛目赤腫痛柴胡赤芍藥川芎當歸靑皮草龍膽梔子連翹各一錢甘草五分右剉作一貼水煎食後服回春
四物龍膽湯
治目赤腫痛暴作雲翳川芎當歸赤芍藥生乾地黃各一錢三分羌活防風各八分草龍膽防己各六分右剉作一貼水煎服海藏
羚羊角散
治兩臉腫硬如桃李開目不得羚羊角屑防風羌活人參赤茯苓升麻大黃車前子玄參黃芩各七分梔子細辛各三分右剉作一貼水煎服類聚
羚羊角散
治蟹睛疼痛羚羊角屑黃連赤芍藥蘆根木通旋覆花桑白皮各一錢大黃七分甘草三分右剉作一貼入竹葉七片水煎食後服類聚
地黃散
治混睛生地黃一兩赤芍藥當歸甘草各五錢右剉五錢水煎服得效
二黃散
治努肉攀睛大黃黃芩防風薄荷各一錢二分半右剉蜜少許同煎服得效
定心元
治同上麥門冬一兩石菖蒲枸杞子甘菊各五錢遠志二錢半右爲末蜜丸梧子大熟水下三十丸得效
速效散
治努肉紅絲紅白翳障及白珠上有死血紅筋或上瞼胞腫如桃日夜疼痛昏暗黃連黃芩黃柏梔子連翹薄荷荊芥柴胡當歸生地黃地骨皮天花粉蔓荊子甘菊惡實白蒺藜草決明石決明枳殼甘草各五分右剉作一貼水煎食後服醫鑑
爐甘石散
治爛弦風爐甘石不以多少先用童便煆淬七次次以黃連煎湯煆淬七次又以雀舌茶淸煆淬七次三汁合置一處再煆三次放冷硏細入腦麝各少許點眼弦神妙綱目
又方綠色爐甘石煆淬童尿凡三次出火毒一日夜硏細夾黃連末用童尿浸取淸汁點眼胞直指
聖草散
治爛弦風蟲痒覆盆子葉擣取汁以皂紗蒙眼上將筆蘸藥汁盡兩眸於紗上然後以汁滴之當有蟲出得效
又法取覆盆子軟葉入初男兒乳汁硏勻爲丸置眥頭上引蟲自出直指
淸凉散
治水瑕深翳靑色蔓荊子荊芥穗苦竹葉甘草各一錢半梔子七分半右剉作一貼入薄荷七葉水煎服得效
車前散
治肝經熱毒逆順生翳血灌瞳人羞明多淚密蒙花甘菊白蒺藜羌活草決明車前子黃芩草龍膽甘草各等分右爲末每二錢米飮調下得效
消毒飮
治瞼生風粟大黃煨荊芥穗各二錢惡實甘草各一錢右剉水煎服得效
一名加味荊黃湯入門
白薇元
治漏睛膿出白薇五錢防風羌活白蒺藜炒石榴皮各二錢半右爲末米粉糊和丸梧子大白湯下三十丸得效
黃芪散
治漏睛膿出黃芪防風子芩大黃煨各一錢地骨皮遠志人參赤茯苓漏蘆各五分右剉作一貼水煎食後服朝夕類聚
龍膽散
治肝熱烏睛浮腫赤暈昏疼草龍膽梔子仁各二錢防風川芎玄參荊芥茵陣甘菊楮實子甘草各一錢右爲末每二錢食後茶淸調下直指
淸肺散
治肺熱上攻白睛腫脹日夜疼痛桑白皮片芩甘菊枳殼防風荊芥柴胡升麻赤芍藥當歸尾玄參苦參白蒺藜木賊旋覆花甜葶藶子甘草各五分右剉作一貼水煎食後服醫鑑
蟬花無比散
治風眼氣眼昏淚痒翳或頭風牽引眼小胞爛蒼朮童尿浸二宿切曬乾白芍藥各一兩白蒺藜炒八錢白茯苓四錢石決明製當歸防風羌活各三錢蟬殼甘草各二錢蛇蛻皂角水洗焙荊芥細辛各一錢右爲末每二錢茶淸或米泔調下食後得效
槐子丸
治風邪牽引瞳人令眼偏視槐實二兩覆盆子酸棗仁炒柏子仁車前子蔓荊子茺蔚子鼠粘子炒白蒺藜炒各一兩右爲末蜜丸梧子大酒下三十丸類聚
五退散
治脾受風毒倒睫拳毛刺痛穿山甲炒川烏炮甘草灸各五錢蟬退蠶退蛇退醋煮猪蹄退炒荊芥穗各二錢半右爲末每二錢鹽湯調下食後入門
神效明目湯
治眼楞緊急致倒睫拳毛上下瞼皆赤爛睛痛流淚隱澁難開甘草二錢葛根一錢半防風一錢蔓荊子五分細辛二分右剉作一貼水煎食後服東垣
明目細辛湯
治同上羌活麻黃根各一錢半防風一錢荊芥七分藁本白茯苓當歸梢各五分生地黃蔓荊子川芎各三分桃仁五箇川椒四箇細辛紅花各二分右剉作一貼水煎服東垣
天門冬飮子
治眼睛不能歸中名曰轆轤轉關天門冬茺蔚子知母各一錢人參赤茯苓羌活各七分五味子防風各五分右剉作一貼水煎食後服入門
犀角散
治墜睛失明車前子枸杞子各一兩槐子五味子靑箱子牛蒡子炒茺蔚子胡黃連各七錢半犀角屑羚羊角屑各五錢兎肝一具微灸右爲末每二錢食後以槐子煎湯調下類聚
地黃膏
治眼被物撞打腫痛昏暗生地黃一合取汁黃連一兩黃柏寒水石各五錢右三味爲末和地黃汁成餠以紙攤貼眼上非但撞打凡風熱赤目熱淚出皆可用得效
生地黃散
治眼被撞打腫痛生乾地黃川芎羚羊角大黃赤芍藥枳殼木香各一錢右剉作一貼水煎食後服類聚
經效散
治眼被撞刺生翳昏痛不見物柴胡二錢大黃當歸赤芍藥犀角各一錢甘草五分右剉作一貼水煎食後服入門
通血丸
治血灌瞳人刺痛無障翳川芎當歸尾防風荊芥各一兩生乾地黃赤芍藥甘草各五錢右爲末蜜丸彈子大每一丸以薄荷荊芥湯嚼下食後入門
瞿麥散
治塵砂眯目磣痛瞿麥炒黃色爲末鵝涎調和逐時塗眥頭卽開而愈得效
救苦湯
治眼暴赤腫苦痛不可忍蒼朮草龍膽各一錢四分當歸甘草各一錢川芎六分生地黃黃柏黃芩知母各五分羌活升麻柴胡防風藁本黃連各三分桔梗連翹細辛紅花各二分右剉作一貼水煎食後服正傳
五黃膏
治目赤腫痛黃柏一兩黃連黃芩黃丹大黃各五錢右爲末每一錢蜜水調成膏攤緋絹上隨左右貼太陽穴乾則以溫水潤之御藥
觀音夢授丸
治內障因病赤眼或食鹹物而得者夜明砂當歸蟬退木賊各三兩右爲末白羯羊肝四兩煮爛擣如膏和丸梧子大空心熟水下五十丸百日如故得效
白殭蠶散
治肺虛遇風冷淚出冬月尤甚黃桑葉一兩木賊旋覆花白殭蠶荊芥穗甘草各三錢細辛五錢右剉取七錢水煎食後服或爲末取二錢荊芥湯調下入門
歸葵湯
治視物昏花流淚隱澁目中溜火惡日與火光升麻一錢黃芪酒芩防風羌活各七分蔓荊子連翹生地黃當歸人參紅葵花生甘草各五分柴胡三分右剉作一貼水煎食後溫服入門
木賊散
治眼多冷淚木賊木耳燒存性等分爲末每二錢熱米泔調下入門
蒼朮散
治肝藏風熱盛眼出冷淚不止蒼朮木賊白蒺藜防風羌活川芎甘草各等分右爲末每二錢溫米泔調下食後醫鑑
驅風一字散
治眼痒極甚川芎荊芥川烏炮各五錢羌活防風各二錢半右爲末每二錢薄荷湯調下食後得效
犀角飮
治黃膜上衝睛痛閉澁犀角鎊屑二錢羌活黃芩車前子各一錢白附子麥門冬各五分右剉作一貼水煎食後服得效
牛黃丸
治小兒通睛犀角屑二錢牛黃一錢金箔銀箔各五片甘草二錢半右爲末蜜丸菉豆大每七丸薄荷湯呑下入門
翳膜
翳膜者風熱重則有之或癍痘後亦生翳此肝氣盛而發在表也宜發散而去之若反疎利則邪氣內蓄爲翳益深邪氣未定謂之熱翳而浮邪氣已定謂之氷翳而沈邪氣牢而深者謂之陷翳當用焮發之物使其邪氣再動翳膜乃浮佐之以退翳之藥而能自去也病久者不能速效宜以歲月除之綱目
凡翳起於肺家受熱輕則朦矓重則生翳雖翳自熱生然治法先退翳而後退熱者謂熱極生翳若先去赤熱則血爲之水而翳不能去矣直指
翳膜輕重詳見內障
黑睛有翳皆用知母黃柏宜益本滋腎丸明目地黃丸
勞慾過度或凉藥過多以致九竅不利靑白翳見大眥乃陽氣衰少也宜補陽湯連柏益陰丸菊睛元經曰益火之源以消陰翳是也東垣
新翳所生宜表散羌活退翳湯血虛有熱宜神仙退雲丸若氷翳久不去宜羚羊角散欲焮發陷翳亦羚羊角散兼服神仙退雲丸綱目
因眼病漸生翳膜宜決明元蟬花散菊花散地黃散
翳膜通用撥雲退翳丸正傳羊肝元五秀重明丸退雲散磨光散道人開障散補肝散決明散撥雲湯兼用點藥
膚翳者眼睛上有物如蠅翅者是也烏賊魚骨龍腦各一錢爲細末日點三四度妙類聚
益本滋腎丸
治黑睛生翳膜或陰虛睛散大黃柏知母幷酒洗炒各等分右爲末滴水和丸梧子大空心鹽湯下五七十丸東垣
明目地黃丸
生精補血補腎益肝退翳膜遮睛除羞澁多淚幷暴赤熱眼生乾地黃酒洗熟地黃各四兩牛膝酒洗白蒺藜炒各三兩知母鹽水炒黃柏酒炒兎絲子酒製獨活枸杞子各二兩右爲末蜜丸梧子大空心鹽湯下百丸回春
補陽湯
治膀胱肝腎經鬱遏不通於目靑白翳見大眥柴胡一錢半羌活獨活人參甘草熟地黃白朮黃芪各五分澤瀉陳皮防風白芍藥生地黃白茯苓知母當歸各三分肉桂一分右剉作一貼空心水煎服淸晨服補陽湯臨臥服連柏益陰丸東垣
連柏益陰丸
治同上草決明條芩黃連酒炒黃柏知母幷鹽酒炒各一兩羌活獨活五味子當歸防風甘草各五錢石決明煆三錢右爲末蜜丸菉豆大茶淸下百丸多服補陽湯少服此丸東垣
菊睛元
治右腎及肝腎不足眼見黑花昏暗生靑白翳甘菊四兩枸杞子三兩熟地黃肉蓯蓉各二兩巴戟一兩右爲末蜜丸梧子大空心溫酒或鹽湯呑下五七十丸直指
羌活退翳湯
治太陽寒水翳膜遮睛不見物羌活一錢半防風一錢荊芥薄荷藁本各七分酒知母五分酒黃柏四分川芎當歸身各三分麻黃酒生地黃各二分川椒細辛各一分右剉作一貼水煎服食後東垣
羚羊角散
治氷翳久不去羚羊角屑升麻細辛各二兩甘草一兩右爲末一半蜜丸梧子大一半爲散每取一錢以米泔水煎以此呑下五十丸保命
決明元
治熱眼病後毒氣攻目生翳膜遮障麥門冬當歸車前子各二兩靑箱子防風枳殼各一兩茺蔚子細辛枸杞子澤瀉生乾地黃石決明黃連各五錢右爲末蜜丸梧子大空心以麥門冬湯呑下五七十丸得效
蟬花散
治風眼熱眼昏澁腫痛漸生翳膜蟬殼甘菊川芎防風羌活梔子白蒺藜炒草決明炒荊芥穗蔓荊子穀精草密蒙花木賊去節童便浸曬蒼朮甘草灸各等分右末每二錢茶淸調下直指
地黃散
治心肝壅熱目赤腫痛生赤翳或白膜遮睛四邊散漫者易治若暴遮黑睛多致失明熟地黃當歸各五錢生乾地黃木通甘草各三錢黃連大黃防風羌活犀角屑蟬殼木賊穀精草玄參白蒺藜各二錢右爲末每二錢煎羊肝湯下食後日三亦治小兒瘡疹餘毒入眼生翳海藏
菊花散
治肝受風毒眼目赤腫多淚磣痛漸生翳膜甘菊四兩蟬殼木賊羌活白蒺藜各三兩荊芥甘草各二兩右爲末每二錢茶淸調下入門
撥雲退翳丸
消翳膜甘菊川椒木賊白蒺藜密蒙花蛇退蟬退川芎蔓荊子荊芥穗石燕子煆黃連薄荷瓜蔞根枳實羌活當歸地骨皮甘草各等分右爲末蜜丸彈子大每一丸茶淸嚼下醫林
正傳羊肝元
治翳障靑盲黃連一兩甘菊防風薄荷荊芥羌活當歸川芎各三錢右爲末白羊肝一具蒸熟同擣作丸服正傳
五秀重明丸
治翳膜遮睛隱澁昏花甘菊花開頭五百箇荊芥五百穗木賊去節五百節楮實五百枚川椒開口者五百粒右爲末蜜丸彈子大每取一丸茶淸嚼下綱目
退雲散
治外障翳膜覆瞳子當歸生乾地黃穀精草白菊木賊羌活石決明煆大黃酒炒蔓荊子白芷黃柏連翹草龍膽各一錢蟬退七箇右剉作一貼水煎食遠溫服回春
磨光散
治風眼消翳障白蒺藜炒防風羌活石決明煆甘菊草決明蟬殼蛇退川芎甘草鹽水灸各五錢右爲末每二錢麥門冬湯調下食後直指
道人開障散
治諸障翳蛇退洗焙蟬退黃連各五錢甘草生二錢菉豆皮一兩右爲麤末每二錢水煎服食後直指
補肝散
治肝腎虛黑珠上生翳柴胡一錢八分白芍藥一錢三分熟地黃白茯苓甘菊細辛各九分柏子仁防風甘草各五分右剉作一貼水煎空心服入門
決明散
治風熱毒氣上攻兩目腫痛或生翳膜或赤脈努肉澁痒昏花漸成內障石決明草決明黃芩甘菊木賊石膏赤芍藥川芎羌活蔓荊子甘草各七分右剉作一貼入生薑五片水煎服得效
撥雲湯
治眼生黑白翳隱澁難開無疼痛乃足太陽膀胱爲命門相火煎熬逆行作寒水翳羌活防風黃柏各一錢荊芥藁本升麻當歸知母生甘草各七分柴胡五分川芎黃芪葛根細辛生薑各三分右剉作一貼水煎食後服東垣
眼花
眼見黑花乃肝腎俱虛也局方
上虛屬肝虛必頭暈目眩耳聾下虛屬腎虛必眼花睛痛耳鳴入門
昏花者傷氣昏暗者傷血熱證亦有羞明怕日但內虛者全不敢近陽光入門
黑花者腎虛也五色花爲腎虛客熱也靑花膽虛也紅花火盛也散杳者瞳人散大視物杳冥也入門
陽主散陽虛則眼楞急而爲倒睫拳毛陰主斂陰虛不斂則瞳子散大而爲目昏眼花東垣
或見飛蠅散亂懸蟢虛空皆內障腎虛之證也類聚
腎主骨骨之精爲瞳子瞳子散大者因腎水虛骨枯而心包絡之火得以承之也治法宜苦宜酸宜凉大忌辛熱之物除風熱凉血益血以收耗散之氣滋陰地黃丸最妙方見上東垣
眼花宜服熟地黃丸三花五子丸還睛丸椒目丸駐景元方見上補腎丸方見上醫鑑還睛丸方見下益本滋腎丸方見上明目壯水丸方見上點眼五膽膏
熟地黃丸
治腎虛眼見黑花熟地黃石斛兎絲子酒製防風黃芪車前子茺蔚子覆盆子肉蓯蓉酒浸磁石煆製地膚子各一兩兎肝一具灸乾右爲末蜜丸梧子大空心鹽酒下五七十丸類聚
三花五子丸
治眼見黑花飛蠅或生翳障密蒙花旋覆花甘菊花決明子枸杞子兎絲子酒製鼠粘子地膚子石決明煆甘草各等分右擣爲末蜜丸梧子大食後麥門冬湯下五十丸醫林
還睛丸
治眼見五色花細辛五味子各二兩半人參桔梗黃芩熟地黃防風知母茺蔚子車前子各二兩玄參五錢右爲末蜜丸梧子大空心茶淸下三五十丸入門
椒目丸
治久年眼生黑花昏暗蒼朮二兩椒目炒一兩右爲末醋糊和丸梧子大茶淸下五十丸入門
五膽膏
治眼昏常見黑花欲成內障靑羊膽一枚黃牛膽汁一合熊膽二錢半鯉魚膽七錢半烏鷄膽五枚牛黃五錢右爲末先將諸膽相和次入牛黃末攪勻銀石器內慢火熬成膏食後溫酒調下半錢仍將少許點眼中類聚
眼疼
目疼有二一謂目眥白眼疼二謂目珠黑眼疼也目眥白眼疼屬陽故晝則疼甚點苦寒藥則效經所謂白眼赤脈法於陽故也目珠黑眼疼屬陰故夜則疼甚點苦寒藥則反劇經所謂瞳子黑眼法於陰故也綱目
一人目珠疼連眉稜額角皆痛遇夜則甚點苦寒藥則反甚諸藥不效灸厥陰少陽則痛止半月復作遂以夏枯草散茶淸調下初服疼減太半四五日良愈後試亦驗綱目
目赤而痛者肝實熱也回春
睛疼難忍當歸防風細辛薄荷等分爲末每二錢麥門冬湯調下日三本事
黑睛疼知母黃柏瀉腎火當歸養陰水
目赤痛脈實大便秘者以瀉靑丸方見五藏洗肝散方見五藏微利之卽愈或救苦湯入門
湯火傷眼腫痛不可用冷藥點之以五行湯溫洗地黃膏付之方見上入門
若讀書鍼刺過度而眼痛名曰肝勞但須閉目調護入門
夏枯草散
一名補肝散治肝虛目睛疼冷淚不怕日羞明夏枯草二兩香附子一兩甘草五錢右爲細末每二錢食後茶淸調下夏枯草治黑睛疼至夜甚者最效蓋黑珠連目系屬厥陰之經此物有補養厥陰血脈之功故其效如神本事
救苦湯
治眼暴赤腫苦痛不可忍方見上
眼昏
五藏精明聚於目目精全則目明得效
夫精明者所以視萬物別白黑審長短以長爲短以白爲黑如是則精衰矣內經
足少陰之脈病目䀮䀮無所見靈樞
肝虛則目䀮䀮無所見內經
靈樞曰氣脫者目不明難經曰脫陰者目盲夫陰陽合傳而爲精明氣血不足則目昏
視物不明見黑花者腎氣弱也保命
目昧不明熱也然玄府者無物不有人之藏府皮毛肌肉筋膜骨髓爪牙盡皆有之乃氣出入升降之道路門戶也有所閉塞不能爲用者悉由熱氣怫鬱玄府閉密而致氣液血脈榮衛精神不能升降出入故也各隨鬱結微甚而爲病之輕重故知熱鬱於目則無所見也或目昏而見黑花者由熱氣甚而發之於目也河間
目昏者熱甚也傷寒熱極則目盲不識人目微昏者至近則轉難辨物或如隔簾視或視如蠅翅或見黑花皆目之玄府閉密而榮衛精神不能升降故也入門
凡人目暴不見物皆是氣脫用人參膏方見氣門以補之血藥以行之
久病昏暗者腎藏眞陰之虛也回春
眼昏宜駐景元加減駐景元方幷見上滋陰地黃元方見上加味磁朱丸四物五子元蔓菁子丸還睛丸方見下
傷寒熱病後目昏或生翳膜宜服石決明散方見上點春雪膏方見下
婦人眼昏宜服抑靑明目湯
加味磁朱丸
治眼昏久服能明目百歲可讀細書磁石煆醋淬七次細末水飛二兩朱砂硏水飛一兩沈香五錢右爲末神麯末二兩作糊和丸梧子大鹽湯或米飮下三五十丸空心磁石法水入腎朱砂法火入心沈香升降水火直指
一名神麯丸一方加夜明砂一兩
四物五子元
治眼昏當歸川芎熟地黃白芍藥枸杞子覆盆子地膚子兎絲子車前子各等分右擣作末蜜丸梧子大空心鹽湯下五七十丸
蔓菁子丸
治眼昏蔓菁子五味子枸杞子地膚子靑箱子決明子楮實子茺蔚子兎絲子各一兩右爲末蜜丸梧子大空心酒下五七十丸集成
抑靑明目湯
治婦人怒氣傷肝眼目昏暗如雲霧中當歸白芍藥生乾地黃白朮赤茯苓陳皮半夏草龍膽柴胡黃連梔子牧丹皮白豆蔲甘草各七分右剉作一貼入薑三棗二水煎服醫鑑
老人眼昏
人年老而目昏者血氣衰而肝葉薄膽汁減而目乃昏矣脈訣
童子水在上故視明瞭老人火在上故視昏睡入門
老人眼昏宜還睛丸方見通治夜光育神丸明眼地黃丸滋陰地黃丸方見上呂仙翁方勞傷昏暗宜益氣聰明湯
夜光育神丸
治老人眼昏熟地黃生乾地黃遠志牛膝兎絲子枸杞子甘菊枳殼地骨皮當歸各等分右爲末蜜丸梧子大空心酒下五七十丸養老
明眼地黃丸
治老人冷淚昏花熟地黃生乾地黃各四兩石斛甘菊防風枳殼各一兩牛膝七錢半杏仁五錢右爲末蜜丸梧子大空心溫酒或鹽湯下五七十丸得效
呂仙翁方
治老人內障昏暗熟地黃川椒微炒甘菊各等分爲末蜜丸梧子大空心鹽湯下五七十丸
昔有老人常供雲水遇一道人款延數日臨別見老人目昏多淚因寄此方服之神效醫說
益氣聰明湯
治老人勞傷虛損耳鳴眼昏久服無內障昏暗耳鳴耳聾之證又令精神爽快飮食倍增耳目聰明甘草灸一錢二分人參黃芪各一錢升麻葛根各六分蔓荊子三分白芍藥黃柏酒炒各二分右剉作一貼水煎朝夕服得睡更妙
不能遠視不能近視
能遠視不能近視者陽氣有餘陰氣不足也乃血虛氣盛氣盛者火有餘也能近視不能遠視者陽氣不足陰氣有餘乃氣虛血盛也血盛者陰火有餘也氣虛者元氣衰弱也此老人桑楡之象也東垣
目能遠視責其有火不能近視責其無水法當補腎宜服地芝丸或六味地黃丸方見虛勞加牡蠣海藏
目能近視責其有水不能遠視責其無火法當補心宜定志丸方見神門加茯苓海藏
不能近視晨服地黃元不能遠視臥服定志丸東垣
地芝丸
治能遠視不能近視熟地黃天門冬各四兩枳殼甘菊各二兩右爲末蜜丸梧子大空心茶淸下百丸東垣
目不得開合
足太陽之筋爲目上綱足陽明之筋爲目下綱熱則筋縱目不開綱目
眼不得開羞明怕日乃風熱牽閉所致芎芷香蘇散方見寒門加前胡連鬚葱白三莖煎服得效
一乳婦因大恐目張不得瞑公煮郁李仁酒飮之使醉則愈所以然者目系肝膽恐則氣結膽橫不下惟郁李仁去結隨酒入膽結去膽下則目能瞑矣入門
上氣不足目爲之瞑靈樞
眼生眵糞
凡眼有血紅或有紅絲及生糞此是熱眼宜服經效散方見上得效
眵多結硬者肺實也眵稀不結者肺虛也回春
凡眼疾痛不生糞此元氣憊腎經虛夜間小便二三次耗傷陽氣致生內障或腦脂流下或瞳人開大此皆腎憊黑水散也宜服八味丸方見虛勞或十全大補湯加枸杞子甘菊方見虛勞得效方
視一物爲兩
有人視一物爲兩醫作肝氣盛服瀉肝藥不驗予記靈樞云目之系上屬於腦後出於項中邪中其精精散則視岐故見兩物令服驅風入腦藥得愈宜驅風一字散方見上保肝散本事
昏暗不能遠視看一成二成三屬肝腎虛宜腎氣丸方見虛勞地芝丸方見上入門
保肝散
治風邪入腦看一成二欲成內障川芎當歸地骨皮蒼朮白朮密蒙花羌活天麻薄荷柴胡藁本石膏木賊連翹細辛桔梗防風荊芥甘草各五分梔子白芷各三分右剉水煎服食後回春
讀書損目
內經曰目得血而能視然久視傷血亦能損目綱目
久視傷血血主肝故勤書則傷肝肝傷則自生風熱熱氣上騰致目昏不可專服補藥宜服益血鎭肝明目藥自愈宜服地黃元綱目
讀書之苦傷肝損目晉范寗目疾就張湛求方湛戱曰損讀書一減思慮二專內視三簡外觀四宜起晩五宜早眠六凡六物熬以神火下以氣篩蘊於胸中七日然後納諸方寸修之一年近能數其目睫遠視尺箠之餘長服不已洞見墻壁之外矣雖是嘲戱亦奇方也本事
古人云讀書之苦傷肝損目誠然其讀書慱奕等過度患目者名曰肝勞若欲治之非三年閉目不視則不可得差徒自瀉肝及諸治終是無效資生
讀書鍼刺過度而眼痛名曰肝勞但須閉目調護入門
地黃元
經云久視傷血血主肝故傷肝而目昏肝傷則自生風熱當益血鎭肝而目自明熟地黃一兩半黃連決明子各一兩防風甘菊羌活桂心朱砂水飛沒藥各五錢右爲末蜜丸梧子大空心熟水下五七十丸得效
哭泣喪明
黃帝問曰人之哀而涕泣者何氣使然岐伯對曰心者五藏六府之主也目者宗脈之所聚也上液之道也口鼻者氣之門戶也故悲哀愁憂則心動心動則五藏六府皆搖搖則宗脈感宗脈感則液道開液道開故涕泣出焉液者所以灌精濡空竅者也故上液之道開則泣不止泣不止則液竭液竭則精不灌精不灌則目無所見矣命曰奪精靈樞
眼病當分表裏虛實
眼之爲病在府則爲表當除風散熱在藏則爲裏當養血安神保命
如暴失明昏澁翳膜眵淚皆表也宜表散以去之如昏暗不欲視物內障見黑花瞳散皆裏也宜養血補水安神以調之入門
聖人雖言目得血而能視然血亦有太過不及也太過則目壅塞而發痛不及則目耗竭而失明故年少之人多太過年老之人多不及不可不察也子和
眼疾所因不過虛實二者而已虛者眼目昏花腎經眞水之微也實者眼目腫痛肝經風熱之甚也實則散其風熱虛則滋其眞陰虛實相因則散熱滋陰兼之此內治之法也至於日久熱壅血凝而爲攀睛瘀肉翳膜赤爛之類不假點洗外治之法則何由而得痊乎
眼病易治難治辨
外障易治內障難治
暴發者爲表易治久病者爲裏難治保命
眞珠翳狀如碎米者易散梅花翳狀如梅花葉者難消直指
瞳人乾缺痛澁無淚者或白翳藏在黑水下向日細視方見者或兩眼相傳疼痛晝輕夜重者或內障五色相間頭痛無淚日中如坐暗室者或雷頭風熱毒氣衝入睛中或微或大昏暗不見者皆不治入門
眼中生火
惟陰陽易病及婦人臨産時有之入門
眼病禁忌
酒色七情最宜痛斷
凡眼疾忌鷄魚酒麪糯米鹹酸熱油諸般毒物眼乃一身之主不能忌口藥亦無功自陷此身也每日白煮精猪肉嚥飯或山藥蘿葍菜果皆可啖得效
眼病調養
養目力者常瞑養生
讀書博奕過度患目名曰肝勞非三年閉目不可治資生
古人治肝勞有養之之法彭眞人患目疾不計晝夜瞪目注視閉之少頃依法再行積功而視秋毫徐眞人亦患目疾暗室正坐運睛旋還八十一數閉目集神再運不數年而神光自現狀如金輪永除昏暗施眞人歌曰運睛除目暗皆養之之法也資生
熱摩手心熨兩眼每二七遍使人眼目自無障翳明目去風無出於此養性
常以手按兩眉後小空中三九過又以手心及指摩兩目下顴上以手提耳四十過摩令微熱輒以手逆承額三九過從眉中上行入髮際以口嚥唾無數如此常行目卽淸明一年可夜讀書養性
五色皆損目惟皂糊屛風可養目力延壽
目視凶證
病人目直視者死扁鵲
瞳子高者太陽不足戴眼者太陽已絶此決死生之要不可不察也內經
太陽之脈其終也戴眼又曰足太陽氣絶者死必戴眼內經
目內陷者死太陽之脈起於目內眥目內陷者太陽絶也故死內經
眼胞忽陷定知亡脈訣
戴眼者目直視不能轉動也綱目
藏府精華皆上注於目目直視者反目倒竄眼精上騰乃死證也入門
足少陽終者百節皆縱目睘絶系註曰目系絶故目不轉而直視睘謂直視如驚貌睘音瓊內經
直視者視物而目睛不轉動者是也若目睛動者非直視也傷寒直視者邪氣壅盛藏府之氣不上榮於目則爲之直視多難治衄家不可發汗發汗則目直視不能瞬不能眠猶未甚也逮狂言反目直視與直視搖頭皆藏府氣奪絶也卽死綱目
點眼藥
凡點洗之法若暴赤腫血壅氣滯者一時連點三五次如氣血稍虛者宜服藥以塞其源藥水洗之生有雲膜方可用點若無翳膜但可洗之却忌過用凉藥及冷水洗滌至如鍼刀火烙古人忌用如金篦刮撥別是一家傳授不可妄施入門
點藥有磨翳膏春雪膏百點膏還睛紫金丹點翳膏三光膏龍腦膏蕤仁膏明鏡膏二百味花草膏五膽膏楓膏石決明散龍腦散點爛弦風藥點漏睛膿出藥點蟹眼疼痛藥點撞打傷眼藥點眼生肉翳藥
磨翳膏
消翳膜蕤仁口含去皮殼一兩片腦三錢空靑二錢右合於乳鉢內硏極細盛盒內旋取少虛點眼中得效
春雪膏
治目赤腫痛淚出眥爛蕤仁去殼皮硏壓去油二兩龍腦二錢半生蜜六錢右硏勻以銅筯蘸少許點之治爛弦風歲久連眶赤爛者最效局方
春雪膏
治眼目赤腫生翳障鵬砂三錢龍腦一錢朴硝五錢右合硏極細每用少許點口中津液沾入眼中閉霎時方開眼淚出效得效
還睛紫金丹
治爛弦風白蜜二兩爐甘石一兩火煆十次淬水中浸半日黃丹水飛六錢烏賊魚骨一錢䃃砂細硏水飛入磁器中重湯煮令自乾麝香各五分白丁香二分半輕粉一分右將蜜於砂石器內慢火熬去沫下甘石末次下黃丹以柳枝攪次下餘藥以不粘手爲度作丸如芡實大每一丸溫水化開常點之東垣
百點膏
治翳膜黃連二錢剉水一椀煎至半入防風八分當歸身甘草各六分蕤仁泥三分右剉同熬滴水中不散絞去滓入煉蜜少許再熬少時令靜心點之日五七次臨臥點尤疾效有人病翳六年以至瞳人覆雲氣之狀用此藥而得效東垣
點翳膏
治翳膜朱砂水飛二錢鵬砂一錢半蕤仁二十一粒爲泥眞珠爛石膏各半錢熊膽二分半麝香一分右爲細末用好蜜硏和於銚內蒸得粘磁器收貯用秦皮煎湯調少許以銅筯蘸點眥頭淚出爲效直指
三光膏
治犯土傷眼朱砂雄黃鵬砂各等分右細末乳汁調塗盛椀內覆地上以艾葉燒煙熏之至黃色爲度帶椀收貯用時以香油少許調勻點眼角醫鑑
龍腦膏
治小兒胎風赤爛龍腦一錢蕤仁泥二錢半杏仁七箇爲泥右入人乳硏爲膏點之醫林
蕤仁膏
去翳障如神蕤仁泥一兩鵬砂一錢二分龍腦五分熊膽三錢右爲末入生蜜四兩調勻盛磁罐取少許點之入門
明鏡膏
治眼目昏花努肉雲翳腫痛神效黃丹水飛一兩官粉乳香䃃砂各五分鵬砂銅綠各三分沒藥二分右爲末煉蜜入水些少調藥令勻燒艾葉熏之以香油少許調勻點眼此神方也醫鑑
二百味花草膏
治火眼及爛弦風痒痛流淚羯羊膽一枚以蜜滿灌入朱砂末少許掛起陰乾每取一粒水和點眼以蜜採百花羊食百草故以爲名也入門
五膽膏
治眼昏常見黑花欲成內障方見上
楓膏
治爛弦赤腫流淚楓葉多取濃煎汁去滓熬成膏取以點眼又楓葉細切和燒酒蒸絞取汁點眼亦效俗方
石決明散
治眼生丁翳根脚極厚久不差石決明眞珠琥珀各七錢半烏賊魚骨五錢龍腦一錢右爲細末以銅筯蘸取大豆許點眼日三類聚
龍腦散
治花翳龍腦一錢朴硝五錢右硏如粉以銅筯點眼中類聚
點爛弦風藥
薄荷荊芥細辛爲末以火燒之以椀塗蜜少許於內覆煙上取煤點眼奇效入門
點漏睛膿出藥
雄黃石決明馬牙硝各一兩靑鹽五錢蜜三合靑羊膽三箇右爲細末浸蜜膽汁中兩伏時盛磁器日點三四次類聚
點蟹目疼痛藥
獖猪膽如棗大杏仁七箇爲泥朴硝一錢龍腦二錢右末取少許點之類聚
點撞打傷眼藥
羊膽二箇鷄膽三箇鯉魚膽二箇右摘破合勻頻點之類聚
點眼生肉翳藥
治目中生息肉翳滿目閉瞳子及生珠管貝齒七箇燒爲末眞珠等分右細硏如粉點翳肉上五度差千金
洗眼藥
洗眼宜湯泡散洗眼湯驅風散廣大重明湯五行湯秦皮散
湯泡散
治風毒赤眼腫痛花翳多淚黃連赤芍藥當歸各一錢右剉水煎承熱熏洗冷則再溫洗頻洗最佳雪水煎之尤妙凡眼目之病皆以血脈凝滯使然故行血藥合黃連治之血得熱卽行故承熱洗之神效局方
一方當歸赤芍藥黃連防風杏仁各五錢薄荷三錢銅綠二錢右剉取三錢水煎沸承熱先熏後洗冷則再溫洗之亦名湯泡散得效
洗眼湯
治暴赤眼赤芍藥防風各五分當歸黃連各一錢杏仁四箇右剉水半鍾入人乳少許蒸過澄淸承溫點洗日四五次
驅風散
治爛弦風浮翳努肉攀睛澁痒眵淚草龍膽防風各五錢銅綠三錢五倍子二錢竹葉一握右爲麤末每一錢熱湯二合泡澄淸洗卽效得效
廣大重明湯
治兩瞼赤爛腫痛爬痒生瘡隱澁難開草龍膽甘草生不剉防風細辛各一錢右剉水一大椀半先煎龍膽至一半乃入三味煎至小半椀去渣帶熱洗一日五七次東垣
五行湯
洗暴赤眼及時行眼疾腫痛黃柏一味爲末以濕紙包裹黃泥固濟火煨候乾取出每用一彈子大綿包浸一盞水內飯上蒸熟承熱熏洗極妙此方有金木水火土製過故名爲五行湯入門
秦皮散
治兩目赤腫疼痛流淚生靑白翳秦皮黃連滑石各一錢右麤末煎湯溫洗日三次局方
通治眼病藥
脾家受熱則眼胞赤腫神勞則眼睛痛心熱則血灌瞳人傷風則淚出虛煩則眼昏勞力則眥赤其生瘡乃風熱侵肺黃乃酒傷於脾最宜活變入門
先賢治目昏見花如羊肝丸用羊肝引黃連等藥入肝解肝中諸鬱肝鬱解則目之玄府通利而明矣故黃連之類解熱鬱也椒目之類解濕鬱也茺蔚子之類解氣鬱也芎歸之類解血鬱也木賊之類解積鬱也羌活之類解經鬱也磁石之類解頭目鬱墜邪氣使下行也蔓菁子下氣通中理亦同也凡氣血鬱則目昏河間之言信不誣矣綱目
內外障諸證通治宜還睛丸神仙退雲丸方見上撥雲退翳還睛丸方見上固本還睛丸大明復光散石膏羌活散速效散方見上石決明散方見上加減撥雲散通聖散加減法
凡補腎治眼之藥必須於五更初腎氣開未言語前服之乃效直指
還睛丸
治遠近一切目疾內外翳膜攀睛努肉爛弦風眼及年老虛弱目昏多眵迎風冷淚視物昏花久成內障此藥最能降火升水可宜久服夜能讀細字天門冬麥門冬生乾地黃熟地黃各三兩知母酒炒二兩人參地骨皮肉蓯蓉酒浸牛膝杜冲酒炒石斛杏仁各一兩半當歸酒洗白茯苓山藥蒸兎絲子酒製黃柏酒炒枳殼甘菊酒洗靑箱子草決明白蒺藜羚羊角屑各一兩防風犀角各八錢川芎五味子黃連甘草灸各七錢右爲末蜜丸梧子大空心鹽湯下百丸醫鑑
固本還睛丸
治一切目疾內外翳膜遮睛風眼爛弦及老弱人目眵多糊迎風冷淚視物昏花等證天門冬酒浸擣如泥麥門冬生乾地黃酒浸熟地黃各三兩人參白茯苓山藥枸杞子各一兩半牛膝酒洗石斛酒洗草決明微炒杏仁甘菊兎絲子酒製枳殼各一兩羚羊角屑犀角屑防風靑箱子各八錢五味子甘草黃連白蒺藜川芎各七錢右末蜜丸梧子大空心鹽湯下五七十丸正傳
大明復光散
治一切眼疾內外障翳當歸尾酒洗生乾地黃酒浸黃柏酒炒黃連酒炒黃芩酒炒柴胡白茯苓枳殼羌活防風荊芥石膏甘菊蟬退車前子炒密蒙花白蒺藜炒木賊靑箱子炒石決明煆羚羊角屑甘草各五分右剉作一貼水煎食後溫服醫鑑
石膏羌活散
治遠近內外翳障風熱昏暗爛弦赤眼倒睫拳毛一切目疾石膏淸翳墜疼羌活腦熱頭風黃芩洗心退熱藁本頭風頭疼密蒙花羞明怕日木賊退翳障白芷淸利頭目蘿葍子起倒睫細辛疎風麻仁起拳毛川芎治頭風蒼朮開鬱行氣甘菊明目去風荊芥目中生瘡甘草解毒各等分右爲末每二錢蜜湯調下或第二洗泔水調下入門
加減撥雲散
治諸般眼病羌活二兩二錢半甘菊一兩九錢木賊白蒺藜各一兩一錢半防風柴胡蒼朮枳殼川芎甘草各一兩一錢荊芥薄荷各一兩蟬殼七錢半石決明煆製密蒙花各四錢右爲末每二錢薄荷湯調下食後醫林
通聖散加減法
治眼目赤腫風熱爛弦內外障翳羞明怕日倒睫出淚兩瞼赤爛紅筋瘀血等證通聖散方見風門去硝黃加甘菊細辛羌活獨活白蒺藜木賊蔓荊子草決明玄參蟬退回春
單方
凡五十種有白龍散立消散鹽朮散
馬牙硝
去眼赤腫生翳障澁淚痛爲末點眼良本草
白龍散明目退翳馬牙硝厚紙裹在懷內着肉養一百二十日取硏如粉入龍腦少許取兩米許點目中治眼昏生翳瞳人不破者幷醫得本草
空靑
空靑法木故色靑而入肝主靑盲明目去翳膜瞳人破者再得見物其殼入磨翳膏神效本草
鹽
煎湯承溫洗眼去昏赤蓋鹽能散血故也直指
立消散治浮翳栗翳霧膜遮睛雪白鹽硏極細以燈心草蘸鹽輕輕點翳上屢效直指
早起以鹽湯漱齒吐以洗眼最能明目固齒本草
靑鹽
明目煎湯洗眼良本草
目澁以鹽精揩目而愈鹽精尙爾況靑鹽乎煎湯洗入藥服幷佳資生
白礬
治目翳及努肉取明礬黍米大納眼中淚出拭之日久自消本草
銅靑
卽銅綠也明目去膚赤息肉又治爛弦風白礬煆一兩銅靑三錢同硏細每取半錢以熱湯一合泡澄溫洗眼初必澁但閉目坐待澁止自然眼開有效一日洗四五次得效
井華水
洗目赤去膚翳
眼睛無故腫脹突出一二寸以井華水灌漬眼中頻爲之睛自入新汲水亦可仍以麥門冬桑白皮梔子仁水煎服本草
鵬砂
治努肉瘀突鵬砂一錢龍腦半分爲末以燈心草蘸點肉上日三入門
爐甘石
治風眼流淚不止爐甘石烏賊魚骨等分入龍腦少許爲細末點眼中其淚卽止入門
石菖蒲
治飛絲入眼腫痛以菖蒲槌破如入左目塞右鼻中如入右目塞左鼻中卽效得效
甘菊
去翳膜明目養目血治內障止風淚末服煎服幷佳本草
蒼朮
治內外障蒼朮四兩剉靑鹽一兩同炒黃去鹽木賊二兩童便製同爲末每一錢溫米泔調下日二三最驗名鹽朮散直指
治雀目蒼朮末三錢猪肝二兩批開糝藥麻線縛定粟米一合水一椀煮熟取以熏眼後喫之大效綱目
草龍膽
治兩目赤腫睛脹生翳膜瘀肉高起痛不可忍眼疾必用之藥丸服煎服皆佳湯液
細辛
明目得草決明鯉魚膽靑羊肝共療目痛本草
黃連
明目主靑盲障翳熱氣目痛眥爛淚出煎服末服幷佳
黃連浸乳汁點眼治目中百病
眥傷淚出黃連煎汁漬綿頻拭眼妙本草
決明子
主靑盲及目中淫膚雲翳赤白膜腫痛淚出除肝家熱每朝取一匙挼令淨空心呑之百日夜見物
久年失明決明子二升擣末每一錢食後米飮調下妙
決明葉作菜常食最明目本草
治雀目決明子一兩地膚子五錢爲末粥丸服之差千金
靑箱子
治肝藏熱毒衝眼生赤障翳靑盲及腫又治內障炒爲末每一錢米飮調下本草
木賊
益肝膽明目治目疾退翳膜童便浸一宿曬乾去節爲末點服或煎服幷佳本草
夏枯草
治目睛痛至夜則甚夏枯草五錢香附子一兩爲末每一錢茶淸調下本草
此草三四月開花遇夏至陰生則枯稟純陽之氣有補養厥陰血脈之功故治黑睛疼如神者以陽治陰故也綱目
槐實
明目去昏暗十月上巳日採槐角納缸中漬牛膽汁封口經百日取出初服一枚空心呑下再服二枚三日三枚十日服十枚還從一枚始久服良本草
楮實子
治肝熱生翳亦治氣翳細點又治攀睛翳膜硏爲細末蜜湯調下一錢食後直指
黃柏
治目熱赤痛多淚洗肝明目煎湯洗眼甚效本草
柏皮拌乳汁煨絞取汁點眼痛甚妙綱目
桑枝煎湯
治靑盲令視物如鷹鶻正月八日二月八日三月六日四月六日五月五日六月二日七月七日八月二十五日九月十二日十月十二日十一月二十六日十二月晦日每遇上件神日用桑柴灰一合以沸湯沃之磁器中令澄淸稍溫洗之如冷再溫洗神效本草
迎風冷淚冬桑不凋葉銅器煎湯溫洗眼綱目
竹瀝
治目赤眥痛不得開或生翳障竹瀝浸黃連一宿取汁點眼本草
秦皮
主目中靑翳白膜去兩目赤腫痛淚不止秦皮一升水煎澄淸冷洗極效益睛明目
赤眼及睛上瘡或生翳暈秦皮一兩水一升浸之看碧色出以綿纏子仰臥點眼中微疼不妨良久瀝去熱汁更點新者每日十度不過兩日差本草
五倍子
治風毒上攻眼腫痒痛兩瞼赤爛浮翳瘀肉侵睛五倍子一兩蔓荊子一兩半爲末每二錢水二盞銅石器煎至一盞澄熱淋洗目二三大能明目去澁痒本草
石決明
主靑盲障翳取殼水漬洗眼明目火煆硏水飛點眼磨去翳膜
肉則鰒魚啖之明目本草
鯉魚膽
主目熱赤痛靑盲翳障點眼最良
雀目膽及腦點之燥痛卽明本草
蠐螬
主目中淫膚靑翳白膜又去翳障療靑盲取汁滴目中又焙乾作末服盛彦母食之眼復明雖是孝感亦物性宜然
稻麥芒入眼不出以新布覆目上取蠐螬從布上摩之其芒出着布上良本草
烏賊魚骨
主目中浮翳及赤白翳硏水飛和蜜點之入少龍腦尤佳本草
夜明砂
蝙蝠屎也治內外障明目去昏花淘洗焙爲末或丸服或散服良本草
田螺汁
主肝熱目赤腫痛大田螺水養去泥擘去掩入黃連末一錢麝香少許在內仰置地上露一宿次日以鷄羽蘸螺中汁刷病眼上卽差綱目
蜣蜋
沙塵入眼不可出取蜣蜋一枚手持其背於眼上影之沙塵自出本草
梨汁
卒患赤目生努肉好梨一箇擣絞汁黃連三枝剉綿裹浸之候色黃取以點目中綱目
大麥汁
麥芒入目不出煮大麥取汁洗之卽出本草
蔓菁子
主靑盲能明目洞視但瞳子不壞者十得九愈取子六升蒸之以釜中熱湯淋之曝乾又淋如是三遍乃擣爲末食後酒服二錢日再
蔓菁子三升醋三升煮熟日乾擣末井華水服一二錢日三次服盡夜能視物本草
薺菜子
一名菥蓂子主靑盲不見物明目去翳障擣爲末散服丸服皆佳
根療目疼作羹常食作葅亦佳
暴赤眼痛磣取薺菜根汁點目中差本草
首生男子乳
療目赤痛多淚點之佳
乳汁治目之功多何也人心生血肝藏血肝受血則能視蓋水入於經其血乃成又曰上爲乳汁下爲月水故知乳汁則血也用以點目豈不宜哉本草
人尿
主明目去赤腫昏翳童子尿服之洗之佳本草
余平生有赤眼之患用之如神凡眼目赤澁自己小便張目尿出用一指接抹眼中三四次便畢閉目少頃卽效此眞氣逼去邪熱也綱目
蟬殼
去目昏障翳去翅足末服煎服皆佳本草
蛇蛻
主明目去障翳醋浸灸乾末服丸服幷佳
蛇蛻時從口翻出眼睛亦退去翳膜取此意也本草
烏雄鷄膽汁
療眼目昏暗臥時常常點之妙本草
雄雀屎
主目中生努肉赤脈貫瞳子及膚翳赤白膜取屎和首生男乳點之卽消神效本草
去白膜雄雀屎龍腦各少許乳汁硏勻點之類聚
小兒雀目取雀頭血頻點之本草
熊膽
治目疾赤爛生翳多淚取眞熊膽水硏常點神效資生
牛肝
明目作膾食之煮食亦可小兒雀目生食之
烏牛膽明目可點之本草
靑羊肝
主靑盲能明目去昏暗
羖羊肝一具薄切鋪瓦上焙乾草決明半升蓼子一合幷炒香同擣爲末蜜漿下一錢食後日三加至二錢不過二劑目極明夜見細字本草
目赤暗痛羊肝薄切以五味和食之神效本草
熱病後失明羊肝薄切付貼眼上又生食之尤妙本草
靑羊膽主靑盲明目點眼中去赤障白膜風淚
熱病後失明羊膽汁點之妙本草
眼目諸疾羊膽一枚入蜜一錢線扎封口鍋內煮熟候冷點眼效得效
目疾靑羊肝最佳黑羊白羊次之
犬膽
明目去眼中膿水六月上伏日採膽以酒調服
眼痒赤澁取膽汁點之本草
猪肝
明目又治肝熱目赤磣痛猪肝一具薄切以五味醬醋食之本草
雀目猪肝米泔煮熟熏病眼因食之本草
療靑盲猪膽一枚微火煎之丸如黍米納眼中良本草
治外障翳猪膽一枚銀石器煎成膏入龍腦少許點眼中仍取猪膽白皮曝乾撚作繩釵股大燒一頭作灰冷點翳上三五度差得效
獺膽
主眼生障翳黑花飛蠅上下視物不明取汁點目中亦入點眼藥中用良本草
兎肝
明目治昏暗和草決明作丸服之
熱毒上衝眼昏取肝生食之如服羊肝法
眼昏眼疼取生肝絞汁入人乳相和點目中良本草
鍼灸法
眼睛痛取風府風池通里合谷申脈照海大敦竅陰至陰綱目
目赤腫翳羞明隱澁取上星百會攢竹絲竹空睛明瞳子髎太陽合谷又以草莖刺鼻孔出血數升卽愈子和
眼暴赤腫痛取神庭上星顖會前頂百會出血卽愈又取光明地五會綱目
諸障翳取睛明四白太陽百會商陽厲兌光明各出血合谷三里命門肝兪光明各灸之綱目
內障取足厥陰足少陰陽蹻綱目
去翳法以鵝翎切之近黑睛及當白睛嗍之膜自聚上以鍼釣挽之割去卽明見物以綿着眼斷血三日差千金
努肉攀睛取睛明風池期門太陽出血綱目
爛弦風取大骨空灸九壯以口吹火滅小骨空灸七壯亦吹火滅又以三稜鍼刺眶外出血卽愈綱目
迎風冷淚眵䁾黑花取大骨空小骨空灸之吹火滅又取臨泣合谷綱目
靑盲灸巨髎又取肝兪命門商陽得效
目昏暗灸三里鍼承泣又取肝兪瞳子髎綱目
雀目取神庭上星前頂百會睛明出血卽愈又取肝兪照海綱目
暴盲不見物鍼攢竹及頂前五穴又刺鼻中大出血立明子和
眼腫痛睛欲出須八關大刺手十指間出血卽愈易老
眼戴上不能視灸脊第二椎骨第五椎骨上各七壯一齊下火立愈寶鑑
外形篇卷之二
耳
耳目受陽氣以聰明
人之耳目猶月之質必受日光所加始能明耳目亦必須陽氣所加始能聰明是故耳目之陰血虛則陽氣之加無以受之而視聽之聰明失耳目之陽氣虛則陰血不能自施而聰明亦失然則耳目之聰明必須血氣相須始能視聽也綱目
耳者腎之竅
內經曰腎主耳又曰腎在竅爲耳
腎氣通於耳腎和則耳能聞五音矣難經
內經曰腎藏精靈樞曰精脫者耳聾夫腎爲足少陰之經乃藏精而氣通于耳耳者宗脈之所聚也若精氣調和則腎藏强盛耳聞五音若勞傷氣血兼受風邪損於腎藏而精脫者則耳聾無聞也寶鑑
脈法
病耳聾脈大者生沈細者難治脈經
左寸洪數心火上炎兩尺洪數相火上炎其人必遺精夢泄兩耳或鳴或聾正傳
腎脈浮而盛爲風洪而實爲熱細而濇爲虛醫鑑
耳病腎虛遲濡其脈浮大爲風洪動火賊沈濇氣凝數實熱塞久病聾者專於腎責暴病浮洪兩尺相同或兩尺數陰火上衝回春
耳鳴
黃帝曰人之耳中鳴者何氣使然岐伯曰耳者宗脈之所聚也故胃中空則宗脈虛宗脈虛則下流脈有所竭故耳鳴靈樞
上氣不足耳爲之苦鳴
髓海不足則腦轉耳鳴靈樞
內經曰一陽獨嘯少陽厥也註曰嘯謂耳中鳴如嘯聲也一陽膽與三焦也膽及三焦脈皆入耳故氣逆上則耳中鳴
耳鳴乃是聾之漸惟氣閉者多不鳴便聾入門
凡人嗜慾無節勞役過度或中年之後大病之餘腎水枯凅陰火上炎故耳痒耳鳴無日而不作或如蟬噪之聲或如鍾鼔之聲早而不治漸至聾聵良可嘆哉正傳
虛鳴者耳觸風邪與氣相擊其聲嘈嘈宜芎芷散或腎氣不足宗脈虛風邪入耳爲鳴先用五苓散方見寒門加枳殼橘皮紫蘇生薑同煎呑靑木香元方見氣門散邪疎風下氣續以芎歸飮和養直指
風熱酒熱耳鳴用通聖散方見風門加枳殼柴胡南星桔梗靑皮荊芥酒炒製煎服
痰火上升兩耳蟬鳴漸欲聾宜加減龍薈丸鍼砂酒通明利氣湯復聰湯醫鑑
耳鳴皆是腎精不足陰虛火動也痰火者鳴甚腎虛者微鳴宜補腎丸黃芪丸大補丸滋腎通氣湯或六味地黃丸方見虛勞以全蝎四十九枚炒黃爲末每二錢溫酒調和呑下百丸得效
耳內鬨鬨然是陰虛也
芎芷散
治風入耳虛鳴川芎一錢半白芷蒼朮陳皮細辛石菖蒲厚朴半夏木通紫蘇葉辣桂甘草各七分右剉作一貼入薑三片連鬚葱白二莖煎服入門
芎歸飮
治風邪入耳虛鳴川芎當歸細辛各一錢辣桂石菖蒲白芷各七分右剉作一貼入薑三片棗二枚紫蘇七葉水煎食後服直指
加減龍薈丸
治痰火上升耳鳴草龍膽酒洗當歸酒洗梔子炒黃芩靑皮各一兩大黃酒蒸靑黛柴胡各五錢蘆薈牛膽南星各三錢木香二錢半麝香五分右爲末神麯糊和丸菉豆大薑湯下二十丸日三服七日後用鍼砂酒以通其氣醫鑑
鍼砂酒
鍼砂一兩穿山甲末一錢拌鍼砂養一晝夜揀出山甲將鍼砂以酒一椀浸三四日噙酒口內外用磁石一塊綿裹塞耳忌怒戒色醫鑑
通明利氣湯
治虛火痰氣鬱於耳中或閉或鳴痰火熾盛痞滿煩躁貝母一錢二分陳皮一錢黃連黃芩幷酒浸猪膽汁拌炒黃柏酒炒梔子炒玄參酒洗各七分蒼朮鹽水炒白朮香附子便炒生乾地黃薑汁炒檳榔各五分川芎四分木香二分半甘草二分右剉作一貼入薑三片水煎入竹瀝五匙服醫鑑
復聰湯
治痰火上攻耳鳴耳聾半夏赤茯苓陳皮甘草萹蓄木通瞿麥黃柏鹽炒各一錢右剉作一貼入薑三片水煎服
補腎丸
治陰虛火動耳鳴熟地黃兎絲子酒製各八兩當歸身三兩半肉蓯蓉五兩山茱萸二兩半黃柏知母幷酒炒各一兩破故紙酒炒五錢右爲末酒糊和丸梧子大空心鹽湯下五七十丸
黃芪丸
治腎虛耳鳴夜間睡着如打戰鼓黃芪一兩白蒺藜炒羌活各五錢大附子一箇炮羯羊腎一對焙乾右爲末酒糊和丸梧子大空心煨葱鹽湯下三五十丸寶鑑
大補丸
治耳鳴欲聾黃柏八兩剉人乳拌勻曬乾再用鹽水炒褐色右擣爲末水丸梧子大空心鹽湯下百丸
一名獨勝丸醫鑑
滋腎通耳湯
治腎虛耳鳴欲聾當歸川芎白芍藥生乾地黃酒炒各一錢知母黃柏幷酒炒黃芩酒炒柴胡白芷香附子各七分右剉作一貼空心水煎溫服回春
耳聾
耳聾皆屬於熱然有左耳聾者有右耳聾者有左右耳俱聾者不可不分夫左耳聾者足少陽火也忿怒之人多有之龍薈丸主之方見上右耳聾者足太陽之火也色慾之人多有之六味地黃丸主之方見虛勞左右俱聾者足陽明之火也醇酒厚味之人多有之通聖散方見風門滾痰丸方見痰飮主之總三者而言之則忿怒致耳聾者爲多厥陰少陽火多故也
腎水竅耳而能聞聲者水生於金也肺主氣一身之氣貫於耳故能聽聲凡治諸聾必先調氣開鬱間用磁石羊腎丸以開關竅蓋聾皆痰火鬱結非磁石鎭墜烏桂椒辛菖蒲辛散流通則老痰鬱火何由而開愈後以通聖散和之可也入門
左耳聾婦人多有之以其多忿怒故也右耳聾男子多有之以其多色慾故也左右俱聾膏梁之家多有之以其多肥甘故也醫鑑
新聾多熱久聾多虛入門
耳聾有風聾濕聾虛聾勞聾厥聾卒聾
左耳聾宜龍膽湯右耳聾宜滋陰地黃湯左右耳俱聾宜酒製通聖散淸聰化痰丸回春
磁石羊腎丸
治諸般耳聾補虛開竅行鬱散風去濕磁石三兩煅再用葱白木通各三兩剉同水煮一伏時取石硏水飛二兩川芎白朮川椒棗肉防風白茯苓細辛山藥遠志川烏木香當歸鹿茸兎絲子黃芪各一兩肉桂六錢半熟地黃二兩石菖蒲一兩半右爲末羊腎兩對酒煮爛和酒糊和丸梧子大空心溫酒或鹽湯下五十丸入門
龍膽湯
治忿怒動膽火致左耳聾黃連黃芩梔子當歸陳皮牛膽南星各一錢草龍膽香附子各八分玄參七分靑黛木香各五分乾薑炒黑三分右剉作一貼入薑三片水煎入玄明粉三分服回春
滋陰地黃湯
治色慾動相火致右耳聾熟地黃一錢半山藥山茱萸當歸川芎白芍藥各八分牧丹皮澤瀉白茯苓石菖蒲遠志知母黃柏幷鹽酒炒各六分右剉作一貼水煎服空心亦治大病後耳聾回春
淸聰化痰丸
治飮食厚味挾怒氣以動肝胃之火致耳聾耳鳴壅閉不聞聲音橘紅去白鹽水洗赤茯苓蔓荊子各一兩片芩酒炒八錢黃連酒炒白芍藥酒浸煨生地黃酒洗柴胡半夏薑製各七錢人參六錢靑皮醋炒五錢生甘草四錢右爲末葱湯浸蒸餠和丸菉豆大茶淸下百丸回春
風聾
風聾者風邪入耳必耳中痒或頭痛風熱鬱者宜酒製通聖散入門
耳聾皆屬於熱少陽厥陰熱多宜開痰散風熱通聖散方見風門倍入酒煨大黃再用酒炒三次後入諸藥通用酒炒水煎食後服
風虛耳聾宜桂香散入門
桂香散
治風虛耳聾南星炮白芷各一錢辣桂川芎當歸細辛菖蒲木香木通白蒺藜麻黃甘草各七分右剉作一貼入紫蘇七葉薑三片葱白二莖水煎服入門
濕聾
濕聾者因雨水入耳浸漬必耳內腫痛凉膈散方見火門倍入酒炒大黃又黃芩酒浸炒加羌活防風荊芥水煎服或五苓散方見寒門加陳皮枳殼紫蘇生薑煎服
黃龍散入龍腦少許吹入耳中妙入門
黃龍散
治沐浴水入耳中成膿耳亦治小兒聤耳枯白礬龍骨煅黃丹水飛臙脂燒灰海螵蛸煅各一錢麝香少許右爲末先以紙撚拭乾膿水乃以綿撚蘸藥入耳日日易之回春
虛聾
因久瀉或大病後風邪承虛入耳與氣相搏嘈嘈而鳴或時眼見黑花宜四物湯方見血門加知母黃柏幷鹽酒炒菖蒲遠志水煎服或腎氣丸方見虛勞加磁石破故紙兎絲子黃柏空心鹽湯呑下
若勞役脫氣者補中益氣湯方見內傷加菖蒲白茯苓黃柏知母幷鹽水炒煎服入門
勞聾
經曰精脫者耳聾其候頰顴色黑耳輪焦枯受塵垢者是也因房勞脫精者人參養榮湯方見虛勞加知母黃柏幷鹽水炒煎服或補骨脂丸益腎散入門
腎虛耳聾宜六味地黃丸方見虛勞加遠志菖蒲黃柏知母幷鹽水炒亦治陰虛火動而聾回春
腎虛耳聾宜燒腎散腎虛久聾宜薑蝎散開之三因
補骨脂丸
治勞損耳聾磁石煅淬一兩二錢半熟地黃當歸川芎肉桂兎絲子川椒破故紙白蒺藜胡蘆巴杜冲白芷菖蒲各二錢右爲末蜜丸梧子大空心葱白湯下五十丸入門
益腎散
治腎虛耳聾磁石煅淬巴戟川椒各一兩石菖蒲沈香各五錢右爲末以猪腎一枚細切和以葱鹽幷藥末用濕紙十重裹煨令熟空心細嚼以酒下直指
燒腎散
治腎虛耳聾磁石火煅醋淬七次附子炮川椒炒巴戟各一兩右爲末用猪腎一枚細切葱白韭白各一錢入藥末一錢鹽一匙和勻濕紙裹煨熟取出空心細嚼溫酒送下十日見效保命
薑蝎散
治耳聾因腎虛所致十年內者一服愈全蝎四十九箇去梢洗焙去風熱生薑切片如蝎大四十九片開痰右二味銀石器內炒乾爲細末向夕勿食夜臥酒調作一服至二更以來徐徐盡量飮五更耳中聞百十攢笙響自此聞聲三因
厥聾
暴厥而聾偏塞閉不通內氣暴薄也內經
五藏六府十二經脈有絡於耳者其陰陽經氣有相倂時倂則藏氣逆名之曰厥厥氣相薄入於耳之脈則令聾名曰厥聾氣逆耳聾有三肝與手太陽少陽也經云肝氣逆則頭痛耳聾是也手太陽氣厥而聾者其候耳內氣滿熱壅手少陽氣厥而聾者其候耳內渾渾焞焞一云煇煇㸌㸌皆宜四物湯呑下龍薈丸或燒腎散以通之寶鑑
因藏氣厥逆入耳痞塞不通必兼眩暈宜當歸龍薈丸方見火門兼用塞耳丹塞耳入門
熱氣閉塞者耳不鳴
卒聾
卒聾者腎氣虛風邪搏於經絡入於耳中正氣與邪氣相薄故令卒聾宜芎芷散方見上淸神散方見下綱目
暴聾皆是厥逆之氣經云少陽之厥暴聾是也綱目
暴聾宜蒲黃膏龍腦膏塞耳方見下
甘遂爲末作丸塞耳內服甘草煎湯令兩人各製用不可一處安頓又巴豆二十粒爲泥松香五錢入葱汁擣作丸綿裹塞耳中入門
耳重聽
耳重聽宜淸神散聰耳湯地黃湯
淸神散
治風氣壅耳常重聽頭目不淸白殭蠶甘菊各一兩羌活荊芥木通川芎香附子防風各五錢石菖蒲甘草各二錢半右爲末每二錢食後茶淸調下或剉水煎服亦可入門
聰耳湯
治耳重聽不淸黃柏酒炒一錢當歸酒洗白芍藥酒炒生地黃酒洗川芎知母酒炒陳皮烏藥白芷防風羌活酒洗獨活酒洗薄荷蔓荊子藁本酒洗各五分細辛三分右剉作一貼水煎食後服服後低頭睡一時醫鑑
地黃湯
治腎經熱右耳聽事不眞每心中怫意則轉覺重虛鳴疼痛磁石煆淬爲末二兩生乾地黃酒洗一兩半枳殼羌活桑白皮防風黃芩木通各一兩甘草五錢右麤末每四錢水煎日二服本草
聤耳
耳者宗脈之所聚腎氣之所通足少陰之經也若勞傷氣血熱氣承虛入於其經熱氣聚則生膿塞耳謂之聤耳綱目
人耳中有津液若風熱搏之津液結硬成核塞耳亦令暴聾謂之聤耳熱氣承虛隨脈入耳熱聚不散膿汁出焉謂之膿耳直指
耳中津液結核塞耳暴聾而爲聤耳宜服柴胡聰耳湯外用猪脂地龍鍋底煤等分葱汁和丸棗核大綿裹入耳令潤挑去
柴胡聰耳湯
治聤耳耳中乾結耳鳴而聾連翹三錢柴胡二錢人參當歸甘草各一錢右剉作一貼入薑三片水二盞煎至一盞去滓入水蛭末五分蝱蟲三枚末麝香一分再一沸食遠服東垣
耳痛成膿耳
風邪承少陰之經入於耳內熱氣聚則痛而生膿或風熱上壅腫痛日久膿汁流出皆謂之膿耳膿不去則塞耳成聾入門
耳內作痛宜鼠粘子湯蔓荊子散犀角飮子荊芥連翹湯東垣鼠粘子湯
去膿汁宜紅綿散抵聖散黃龍散方見上明礬散吹耳散
耳痛以白龍散塞耳
耳熱出汁滑石石膏天花粉防風各一錢龍腦一分右爲細末糝耳中卽止綱目
鼠粘子湯
治耳內生腫紅如櫻桃極痛連翹片芩酒炒玄參桔梗梔子酒炒鼠粘子炒草龍膽酒炒板藍根卽靛子生甘草各一錢右剉作一貼水煎食後服隨飮酒一二盞醫鑑
蔓荊子散
治腎經有風熱耳中熱痛出膿汁或鳴或聾蔓荊子赤茯苓甘菊前胡生地黃麥門冬桑白皮赤芍藥木通升麻甘草各七分右剉作一貼入薑三片棗二枚水煎食後服正傳
犀角飮子
治風熱耳聾腫痛及出膿水犀角屑木通石菖蒲玄參赤芍藥赤小豆甘菊各一錢甘草五分右剉作一貼入薑五片水煎服濟生
荊芥連翹湯
治兩耳腫痛由腎經有風熱荊芥連翹防風當歸川芎白芍藥柴胡枳殼黃芩梔子白芷桔梗各七分甘草五分右剉作一貼水煎食後溫服回春
東垣鼠粘子湯
治耳內痛生瘡桔梗一錢半黃芪柴胡各七分鼠粘子連翹生乾地黃酒炒當歸尾黃芩生甘草灸甘草各五分昆布蘇木黃連蒲黃草龍膽各三分桃仁三箇紅花一分右剉作一貼水煎食後服東垣
紅綿散
治膿耳枯白礬海螵蛸各一錢乾臙脂五分麝香一字右硏勻先以綿纏子拭去耳中膿水盡却以紙撚蘸藥糝入耳中卽乾
抵聖散
治耳中膿出經年不愈烏賊骨三錢乳香二錢枯白礬乾臙脂輕粉各一錢麝香五分右細末或糝入或紝入耳中東垣
明礬散
治腎經有熱上衝於耳使津液凝滯爲稠膿淸汁亦有沐浴水入耳停滯爲膿但不疼若不差變成膿枯白礬龍骨各三錢黃丹二錢乾臙脂一錢麝香少許右爲末先去膿水次吹藥入
吹耳散
治腎經風熱耳內出膿汁乾臙脂海螵蛸枯白礬龍骨赤石脂密陁僧煅膽礬靑黛鵬砂黃連各一錢龍腦二分麝香一分右爲細末先去膿水次吹藥入回春
白龍散
治耳中卒然大痛寒水石煅四兩烏賊魚骨滑石各一兩鵬砂三錢輕粉一錢右爲末香油調如糊以紙撚蘸入耳中痛立止東垣
耳痒
有人患耳痒一日一作可畏直挑剔出血稍愈明日復然此乃腎藏虛致浮毒上攻未易以常法治也宜服局方透氷丹方見風門忌酒麪鷄猪辛熱之物能盡一月爲佳不然無效得效
宜服玄參貝母湯
玄參貝母湯
治耳熱出汁作痒乃痰火也防風貝母天花粉黃柏鹽水炒白茯苓玄參白芷蔓荊子天麻半夏製各一錢甘草五分右剉作一貼入薑三片水煎食後服醫鑑
透關通氣藥
邪氣閉塞爲聾聵當用透關通氣之藥宜塞耳丹通神散鍼砂酒方見上蒲黃膏龍腦膏甘遂散透耳筒透鐵關法
塞耳丹
治氣壅塞聾聵石菖蒲一寸巴豆肉一粒全蝎一箇爲末葱涎和如棗核大綿裹塞耳得效
通神散
大治耳聾全蝎全者一箇土狗二枚地龍二條雄黃白礬半生半煅各半錢麝香二分半右爲末葱白蘸藥入耳閉氣面壁坐一時三日一用直指
蒲黃膏
治耳卒聾細辛蒲黃各五錢杏仁神麯各七錢半右爲末杏仁膏和捻如棗核大綿裹塞耳日一易寶鑑
龍腦膏
治同上龍腦一分椒目五錢杏仁泥二錢半右爲末和捻棗核大綿裹塞耳日二易寶鑑
甘遂散
治耳聾甘遂末葱汁和丸綿裹塞耳中口含甘草湯兩藥須各兩處修製妙入門
透耳筒
治腎氣虛耳鳴如風水聲或如鍾磬響或卒暴聾椒目巴豆肉石菖蒲松脂各半錢爲末以蠟熔化和勻作筒子樣綿裹納耳中日一易神效得效
透鐵關法
治耳聾好活磁石二塊剉如棗核大搽麝香少許於磁石尖上塞兩耳竅中口內噙生鐵一塊候一時兩耳氣透颯颯有聲爲度勤用三五次卽愈醫鑑
修養法
以手摩耳輪不拘遍數所謂修其城郭以補腎氣以防聾聵也養性
養耳力者常飽養性
不治證
久聾腎虛氣虛絶不聞者難治入門
諸蟲入耳
諸蟲入耳不出將兩刀於耳門上相磨敲作聲蟲聞自出又將鏡子敲之亦出本草
取車釭脂塗耳孔蟲自出本草
藍靑汁滴入耳中蟲自死出得效
川椒末醋浸良久取汁灌耳中蟲自出本草
諸蟲及虱入耳白膠香燒煙熏入耳耳內煖蟲自出綱目
蟲入耳痛者鰻鱺魚膏塗入耳中本草
諸蟲入耳桃葉熟挼塞耳中卽出本草
惡蟲入耳桃葉作枕枕之蟲自鼻出得效
飛蟲入耳好醋滴入耳內蟲必死而出綱目
飛蛾入耳醬汁灌耳中卽出又擊銅器於耳傍亦出本草
百蟲入耳韭汁葱汁薑汁麻油鷄冠熱血隨所得灌耳中卽出本草
驢乳牛乳灌入耳亦卽出
蜈蚣入耳生薑汁或韭汁灌耳中卽出得效
又猪脂肉灸令香掩耳蜈蚣自出本草
蚰蜒入耳半夏生爲末麻油調塗耳門外蟲聞香卽出綱目
活地龍一條納葱葉中化水滴耳中蚰蜒化爲水本草
鼠婦蟲硏如泥攤紙上撚作條納耳中自出又蝸牛滴水硏爛滴汁耳中亦出綱目
脂麻油作煎餠枕臥須臾出本草
小蒜汁滴入耳卽出諸蟲皆同本草
牛酪或驢乳灌耳中當消成水本草
蟻子入耳穿山甲燒末水調灌之卽出本草
猪脂或牛脂或肉灸令香安耳孔蟲自出本草
耳中有物不可出用弓弦或麻蠅打令頭散塗好膠粘着其物徐徐引出妙本草
取葱管合於耳門內極力吸之卽出本草
一切蟲物入耳不出以竹管入耳內用口氣盡力吸出最妙
單方
凡二十種
白礬
治膿水出耳中煆爲末入麝香少許綿裹塞耳中本草
鹽
治耳卒痛鹽三五升蒸熱裹以靑布枕之冷復易立效綱目
磁石
治久聾取緊磁石如豆大穿山甲燒爲末二分半右新綿裹了塞耳中口中含小生鐵覺耳內如風雨聲卽愈綱目
又磁石生硏細綿裹納聾耳中別用鍼砂末納不聾耳中自然通聽直指
菖蒲
治耳聾石菖蒲一寸巴豆肉一粒合擣作丸綿裹塞耳日一易
耳痛取自然汁灌耳神效本草
生地黃
治耳鳴耳聾生地黃灰火煨綿裹塞耳數易之以差爲度本草
薄荷
治水入耳取汁點入立效經驗
萆麻子
治耳聾耳鳴萆麻子去皮四十九粒大棗肉十箇入人乳和擣令勻每取作棗核大綿裹塞耳中覺熱爲度一日一易名棗子錠得效
甘遂
治久聾甘遂半寸綿裹塞耳內甘草半寸嚼口中卽通綱目
又甘遂末吹入左耳甘草末吹入右耳亦效須兩人各處修製乃效
巴豆
治耳聾久聾耳痛巴豆肉一兩松脂三兩同擣勻作棗核大綿裹塞耳日一易本草
巴豆一粒去皮蠟裹鍼刺一孔令透塞耳中本草
巴豆肉十四箇硏爛鵝脂半兩熔化作丸綿裹塞耳中
龜尿
治久聾取得尿盛靑葱管中滴入耳中取尿法以明鏡照龜龜淫發放尿又艾灸其尻亦放
鯉魚膽
治耳聾取汁滴入耳中本草
取鯉腦髓綿裹塞耳亦治聾直指
治暴聾鯉魚腦髓二兩粳米三合和鹽醬煮粥食入門
鼠膽
治久聾取膽汁令病人側臥瀝汁入耳令盡須臾膽汁從下耳出初灌益聾半日乃差能治三十年老聾但鼠膽難得鼠纔死膽便消矣或云月初三日前有之入門
鼠腦髓綿裹塞耳亦治聾直指
蛇膏
治耳聾取蛇膏塞耳中神效千金
耳內忽大痛如有蟲在內奔走或血水流出痛不可忍蛇退皮燒存性爲末吹入耳中立愈正傳
蚯蚓汁
治耳聾取地龍納葱葉中化水點之本草
杏仁
治耳痛出濃水熬赤爲末葱涎和丸綿裹入耳中日三易本草
芥子
治耳聾擣爲末人乳汁和丸綿裹塞耳日兩易本草
鷄抱卵殼
治耳內有膿痛不可忍取卵殼皮炒黃爲末香油調灌耳內痛卽止種杏
雄猫尿
治耳聾取尿滴入耳中左滴左右滴右如猫不放尿取生薑擦其齒卽放尿綱目
麝香
治氣閉耳聾眞麝香爲末以葱管吹入耳內後將葱塞耳內耳自明回春
驢生脂
治積年耳聾取脂和生椒熟擣綿裹塞耳妙不可言本草
鍼灸法
耳鳴取液門耳門中渚上關完骨臨泣陽谷前谷後谿陽谿偏歷合谷大陵太谿金門
耳聾取中渚外關和髎聽會聽宮合谷商陽中衝
暴聾取天牖四瀆
灸耳暴聾蒼朮長七分一頭切平一頭削尖將尖頭揷耳中於平頭上灸七壯重者二七壯覺耳內熱卽效綱目
鼻
鼻曰神廬
黃庭經曰神廬之中當修治呼吸廬間入丹田神廬者鼻也乃神氣出入之門也類聚
鼻爲玄牝之門戶
老子曰谷神不死是謂玄牝玄牝之門爲天地根綿綿若存用之不勤何謂玄牝之門答曰鼻通天氣曰玄門口通地氣曰牝戶口鼻乃玄牝之門戶也正理
鼻爲肺之竅
內經曰西方白色入通於肺開竅於鼻
肺在竅爲鼻正理
五氣入鼻藏于心肺心肺有病而鼻爲之不利也正理
難經曰肺氣通於鼻肺和則鼻能知香臭矣
脈法
左寸脈浮緩爲傷風鼻塞流涕右寸脈浮洪而數爲鼻衄鼻齄正傳
鼻淵
內經曰膽移熱於腦則辛頞鼻淵鼻淵者濁涕下不止也傳爲衄衊瞑目註曰膽液下注爲濁涕下不已如水泉故曰鼻淵也久而不已必成衄血失血多故目視瞑暗也
鼻淵者外寒束內熱之證也正傳
鼻流濁涕者屬風熱也回春
鼻淵宜黃連通聖散防風湯蒼耳散荊芥連翹湯
一人鼻流濁涕有穢氣脈弦小右寸滑左寸澁先灸上星三里合谷次以酒芩二兩蒼朮半夏各一兩辛夷細辛川芎白芷石膏人參葛根各五錢右剉分七貼服之全愈丹溪
鼻中常流臭黃水甚者腦亦痛俗名控腦砂有蟲蝕腦中用絲瓜藤近根三五尺許燒存性爲末酒調服卽愈正傳
黃連通聖散
治鼻淵證卽風門防風通聖散加酒炒黃連薄荷葉煎服醫鑑
防風湯
治鼻淵濁涕下不止防風二兩酒炒片芩人參川芎麥門冬甘草灸各一兩右細末每二錢沸湯點服食後日三或剉取七錢水煎服亦可河間
蒼耳散
治鼻淵白芷一兩辛夷五錢蒼耳子炒二錢半薄荷一錢右末每二錢葱茶淸調下食後三因
荊芥連翹湯
治鼻淵荊芥柴胡川芎當歸生地黃赤芍藥白芷防風薄荷梔子黃芩桔梗連翹各五分甘草三分右剉作一貼水煎服回春
鼻鼽
鼽者鼻流淸涕也入門
鼻中水出曰鼽內經
傷風則決然鼻流淸涕綱目
鼻流淸涕者屬肺寒也回春
鼻流淸涕宜川椒散
鼻鼽二陳湯方見痰飮加川芎當歸細辛白芷防風羌活桔梗薄荷生薑煎服外以細辛膏塞鼻中入門
老人鼻鼽不止用獨頭蒜四五箇擣爛貼脚底心用紙貼之鼽自止種杏
川椒散
治鼻鼽紅椒炒訶子肉白薑生桂心川芎細辛白朮各等分右爲末每二錢溫酒調下得效
細辛膏
治鼻塞腦冷淸涕不止細辛川椒乾薑川芎吳茱萸附子各七錢半皂角屑五錢桂心一兩猪油六兩右煎猪油成膏先一宿以苦酒浸前藥取入油煎附子黃色止以綿裹塞鼻孔中入門
鼻衄
詳見血門
鼻塞
鼻塞皆屬肺綱目
寒傷皮毛則鼻塞不利火鬱淸道則香臭不知新者偶感風寒鼻塞聲重流涕噴嚔宜羌活冲和湯參蘇飮幷見寒門久則略感風寒鼻塞便發宜淸金降火凉膈散方見火門加川芎荊芥白芷入門
鼻塞甚者禦寒湯蓽澄茄丸不知香臭者麗澤通氣湯內有硬物者宜南星飮外用蓽撥餠貼顖門且以菖蒲皂角末綿裹塞鼻入門
鼻齆者肺爲風冷所傷津液冷滯鼻氣不宣香臭不知宜芎藭散直指
鼻塞不聞香臭宜溫肺湯溫衛湯通竅湯菖蒲散又一方
禦寒湯
治感寒鼻塞黃芪一錢蒼朮七分陳皮人參升麻各五分防風白芷佛耳草款冬花甘草各三分黃連黃柏羌活各二分右剉作一貼水煎服東垣
蓽澄茄丸
治鼻塞不通薄荷葉三錢荊芥穗一錢半蓽澄茄五分右末蜜丸櫻桃大常含化綱目
麗澤通氣湯
治鼻不聞香臭此肺經有風熱也黃芪一錢蒼朮羌活獨活防風升麻葛根各七分甘草灸五分麻黃川椒白芷各三分右剉作一貼入薑三片棗二枚葱白三寸水煎服河間
南星飮
治風邪入腦宿冷不消鼻內結硬物窒塞腦氣不宣遂流髓涕大白天南星切片沸湯泡兩次焙乾每服二錢入大棗七枚甘草少許同煎食後服三四服後其硬物自出腦氣流轉髓涕自收仍以蓽撥餠貼顖門熨斗火熨之令熱透得效
蓽撥餠
治鼻塞流濁涕蓽撥香附子大蒜同擣作餠紗襯貼顖門上以熨斗火熨之入門
芎藭散
治鼻塞爲齆芎藭檳榔麻黃肉桂防己木通細辛白芷菖蒲各七分木香川椒甘草各三分半右剉作一貼入薑三片紫蘇葉五片水煎服直指
溫肺湯
治鼻不聞香臭麻黃二錢黃芪升麻各一錢半防風葛根羌活甘草灸各一錢丁香二分右麤末水二盞葱白三根同煎至一盞食後溫服東垣
溫衛湯
治鼻不聞香臭目中溜火陰冷足痿當歸身一錢半黃芪蒼朮升麻知母柴胡羌活各一錢人參防風白芷黃柏澤瀉甘草各五分陳皮靑皮黃連木香各三分右剉作一貼水煎服東垣
通竅湯
治感風寒鼻塞聲重流涕不聞香臭防風羌活藁本升麻乾葛川芎蒼朮各一錢白芷五分麻黃川椒細辛甘草各三分右剉作一貼薑三片葱白二莖水煎服醫鑑
菖蒲散
治鼻塞不通不得息菖蒲皂角等分擣爲末每用一錢綿裹塞鼻仰臥少時綱目
鼻不聞香臭方
薄荷三錢細辛白芷防風羌活當歸川芎半夏桔梗陳皮赤茯苓各一錢右剉作一貼水煎服回春
鼻痔
輕爲鼻瘡重爲鼻痔皆肺熱也入門
鼻痔者肺氣熱極日久凝濁結成瘜肉如棗大滯塞鼻竅甚者亦名鼻齆防風通聖散方見風門加三稜海藻末調服外用辛夷膏塞鼻卽愈入門
瘜肉因胃中有食積熱痰流注宜以南星半夏蒼朮神麯細辛白芷甘草酒炒芩連煎服外用瓜礬散自愈綱目
鼻中贅肉臭不可近痛不可搖以白礬末加䃃砂少許吹其上頃之化水而消與勝濕湯方見濕門瀉白散方見五藏此厚味壅滯濕熱蒸於肺門如雨霽之地突生芝菌也醫鑑
鼻痔宜瓜丁散白黃散羊肺散
辛夷膏
治鼻中瘜肉窒塞疼痛辛夷二兩細辛木通木香白芷杏仁各五錢右以羊髓猪脂二兩和藥于石器內慢火熬成膏取赤黃色放冷入龍腦麝香各一錢爲丸綿裹塞鼻中數日脫落卽愈御院
小兒鼻流淸涕取此貼顖門上又塗鼻中
瓜礬散
去鼻痔瓜蒂四錢甘遂一錢枯白礬螺殼灰草烏尖各五分右爲末麻油調作丸如鼻孔大每日一次以藥納鼻內令達痔肉上其痔化爲水肉皆爛下卽愈入門
瓜丁散
治齆臭有瘜肉不聞香臭鼻中瘜肉俗謂之鼻痔瓜蒂細辛等分爲末綿裹如豆許塞鼻中卽化黃水點滴至盡不三四日遂愈一名細辛散得效
白黃散
治鼻齆瘜肉鼻痔白礬雄黃細辛瓜蒂等分爲末以雄犬膽汁和丸綿裹塞鼻中
羊肺散
治肺壅生瘜肉不聞香臭羊肺一具白朮四兩肉蓯蓉木通乾薑川芎各一兩右五味爲細末以水量打稀糊灌肺中煮熟焙乾爲細末食後米飮下二錢三因
鼻瘡
鼻中生瘡乃肺熱也宜黃芩湯洗肺散回春
鼻瘡宜瀉白散加酒炒片芩梔子桔梗薄荷方見五藏
鼻瘡杏仁油和鹽塗之入門
鼻瘡黃柏苦參檳榔等分爲末猪脂調和或靑黛槐花杏仁硏付鼻中得效
大風瘡天疱瘡皆鼻中生瘡鼻梁塌壞幷見本門
黃芩湯
治肺火盛鼻孔乾燥或生瘡腫痛片芩酒炒梔子連皮酒炒桔梗赤芍藥桑白皮麥門冬荊芥穗薄荷連翹各一錢甘草三分右剉作一貼水煎食後服回春
洗肺散
治鼻中生瘡片芩酒炒二錢五味子天門冬麥門冬半夏杏仁各一錢甘草五分右剉作一貼入薑五片水煎食後服回春
鼻痛
鼻痛者因風邪與正氣相搏鼻道不通故爲痛宜人參順氣散通氣驅風湯幷見風門如痰火衝肺鼻膈隱痛二陳湯方見痰飮加片芩梔子桔梗麥門冬煎服入門
鼻齄
鼻齄者鼻之準頭紅也甚則紫黑酒客多有之因血熱入肺鬱久則血凝濁而色赤或有不飮酒而紅者名曰肺風瘡亦是血熱入肺俱宜淸血四物湯兼服梔子仁丸外用硫黃散入門
肺之爲藏其位高其體脆性惡寒又惡熱是故好飮熱酒者始則傷于肺藏鬱熱久則見於外而爲鼻齄準赤之候得熱則紅得寒則黑正傳
酒齄鼻乃熱血入肺正傳
酒齄鼻及肺風瘡以白龍丸逐日洗面常服龍虎丹半月瑩潔直指
酒齄宜凌霄花散參歸丸
肺風瘡宜肺風丸升麻湯淸肺飮子一方
淸血四物湯
治酒齄川芎當歸赤芍藥生地黃片芩酒炒紅花酒焙赤茯苓陳皮各一錢生甘草五分右剉作一貼入薑二片煎水調五靈脂末一錢食後服回春
梔子仁丸
治酒齄老山梔子仁爲末黃蠟等分熔化和丸彈子大茶淸嚼下忌熱物半月效得效
硫黃散
治鼻齄生硫黃五錢杏仁二錢半輕粉一錢右爲末酒調臨臥塗之明早洗去回春
白龍丸
治酒齄滿面紫黑川芎藁本細辛白芷甘草各等分右末四兩入煅石膏末一斤水丸彈子大逐日用此藥洗面如澡豆法或夕塗晨洗之
凌霄花散
治酒齄鼻不三次可去根凌霄花山梔子等分爲末每二錢食後茶淸調下得效
參歸丸
治酒齄乃血熱入肺苦參四兩當歸二兩右末酒糊和丸梧子大熱茶淸下七八十丸醫鑑
肺風丸
治面鼻風㾴及齄䶌細辛旋覆花羌活各二兩晩蠶蛾灸苦參各一錢右末軟飯和丸梧子大食後茶淸下五七十丸東垣
升麻湯
治肺風瘡陳皮甘草各一錢蒼朮乾葛桔梗升麻各七分赤芍藥大黃酒蒸各五分半夏赤茯苓白芷當歸各三分枳殼乾薑各二分右剉作一貼入薑三片燈心一撮同煎服
淸肺飮子
治鼻紅肺風瘡薄荷一兩山茶花胡麻仁片芩酒炒梔子葛花苦參甘草各七錢連翹荊芥芍藥防風各三錢右爲末每二錢茶淸調服後用搽藥醫鑑
搽鼻去紅方
白礬水銀京墨各一錢杏仁四十九箇輕粉七分白楊葉七箇大風子四十九箇五味子四十九粒核桃七箇右爲末鷄子淸調搽患處醫鑑
面鼻紫黑
面爲陽中之陽鼻居面之中一身之血運到面鼻皆爲至淸至精之血多酒之人酒氣熏蒸面鼻得酒血爲極熱熱血得寒汚濁凝澁而不行故色爲紫黑治宜化滯血生新血服淸血四物湯方見上氣弱者加酒黃芪正傳
鼻涕
詳見津液門
鼻嚔
詳見言語門
鼻色占病
靈樞曰鼻頭色靑爲痛色黑爲勞色赤爲風色黃者便難也色鮮明者有留飮也
鼻色靑腹中痛苦冷者死正傳
鼻頭微白者亡血也赤者血熱也酒客多有之三因
修養法
常以手中指於鼻梁兩邊揩二三十遍令表裏俱熱所謂灌漑中岳以潤於肺也養性
常去鼻中毛謂神氣出入之門戶也養性
單方
凡十五種
白鹽
治酒齄和津唾常擦之爲妙得效
白礬
治鼻中瘜肉取枯礬末和猪脂綿裹塞鼻中甚妙本草
硫黃
治鼻紅如神硫黃化開入燒酒內淬三次爲末茄汁調敷三次卽效種杏
雄黃
療鼻中瘜肉取棗核大塞鼻中瘜肉自落本草
輕粉
治酒齄輕粉硫黃爲末和津唾擦之又輕粉硫黃乳香細辛爲末唾調付之綱目
細辛
除齆臭瘜肉與瓜蔕同用爲瓜丁散有人患瘜肉垂出外用此卽消盡綱目
芎藭
治鼻多涕或煎或末服幷佳本草
乾薑
治鼻塞爲末蜜和丸塞鼻中本草
辛夷
通鼻塞爲末葱茶淸點服一錢又綿裹塞鼻中本草
皂角
治鼻塞灸爲末取少許吹入鼻中又食物入鼻不出以末吹鼻取嚔卽出本草
百草霜
治久患鼻瘡膿極臭細硏爲末以冷水調下二錢綱目
瓜蔕
去鼻中瘜肉爲末綿裹塞之或和羊脂或和細辛皆佳本草
胡荽
治瘜肉擣爛塞鼻瘜肉自落
犬膽
主鼻齆及鼻中瘜肉取瓜蔕細辛末和膽汁塞鼻卽效本草
狗頭骨灰
和䃃砂少許搐鼻中瘜肉自化
歌曰狗頭灰一錢丁香半錢上細硏吹鼻中瘜肉化爲水類聚
鍼灸法
鼻流淸涕濁涕灸上星二七壯又取人中風府不愈又取百會風池風門大椎綱目
鼻塞不聞香臭取迎香上星合谷不愈灸人中風府百勞前谷綱目
鼻流臭穢取上星曲差合谷人中迎香綱目
鼻中瘜肉取風池風門風府人中和髎東垣
鼻涕多宜灸顖會前頂迎香資生
口舌
口曰玉池
黃庭經曰玉池淸水灌靈根註曰玉池者口也淸水者津液也靈根者舌也
舌屬心
內經曰心在竅爲舌又曰心氣通於舌心和則舌能知五味矣
舌者心之苗也入門
舌爲心之官主嘗五味以布五藏焉心之本脈繫於舌根脾之絡脈繫於舌傍肝脈循陰器絡於舌本腎之津液出於舌端分布五藏心實主之三經爲四氣所中則舌卷不能言七情氣鬱則舌腫不能語至如心熱則舌破生瘡肝壅則出血如湧脾閉則白胎如雪此舌之爲病也得效
口脣屬脾
內經曰中央黃色入通於脾開竅於口故病在舌本又曰脾主口又曰脾在竅爲口
難經曰脾氣通於口脾和則能知五味矣
心主舌脾主脣口心脾二氣恒相通也入門
脣屬脾風則瞤動寒則掀縮熱則乾裂血虛則無色氣鬱則瘡腫脣有病則隨證以治脾可也入門
六府之華在脣四白內經
脈法
左寸洪數心熱口苦右寸浮數肺熱口辛左關弦數膽虛口苦洪實則肝熱口酸右關沈實脾熱口甘洪數則口瘡或爲重舌木舌脈訣
口舌生瘡脈洪疾速若見脈虛中氣不足回春
口舌主五味
心氣通於舌能知五味脾氣通於口亦能知五穀之味
口之味熱勝則苦寒勝則鹹宿食則酸煩躁則澁虛則淡疸則甘勞鬱則口臭凝滯則生瘡口之津液通乎五藏藏氣偏勝則味應乎口得效
傷胃陽虛則口中無味傷腎陰虛則口中有味入門
龍腦鷄蘇元治胃熱口臭肺熱喉腥脾熱口甜膽熱口苦肝熱口酸及胸中鬱熱等證方見血門
口酸
肝熱則口酸木承脾口亦酸小柴胡湯方見寒門加草龍膽靑皮甚者宜當歸龍薈丸方見五藏入門
口苦
心熱則口苦或生瘡宜凉膈散方見火門瀉心湯方見五藏肝移熱於膽則口亦苦宜小柴胡湯加麥門冬酸棗仁地骨皮遠志
內經曰有病口苦者名曰膽癉此人數謀慮不決故膽虛氣上溢而口爲之苦
又曰肝氣熱則膽泄口苦筋膜乾釋曰肝主謀慮膽主決斷盛汁三合膽或不決爲之急怒則氣上逆膽汁上溢故口苦宜龍膽瀉肝湯主之綱目
口苦宜益膽湯正傳
口甘
脾熱則口甘或臭宜瀉黃散方見五藏三黃湯入門
內經曰有病口甘者病名爲何此五氣之溢名曰脾癉癉者熱也
胃熱則口甘胃虛則口淡入門
口辛
肺熱則口辛宜甘桔湯方見咽喉瀉白散方見五藏
肺熱喉腥宜服加減瀉白散
口鹹
腎熱則口鹹宜滋腎丸方見小便滋陰大補丸方見虛勞入門
龍膽瀉肝湯
治口苦柴胡一錢黃芩七分生甘草人參天門冬黃連草龍膽山梔仁麥門冬知母各五分五味子七粒右剉作一貼水煎空心服忌辛熱物綱目
益膽湯
治謀慮不決膽虛氣上溢口苦黃芩人參甘草各一錢遠志七分官桂五分苦參茯神各三分右剉作一貼水煎服河間
三黃湯
治脾熱口甘黃連黃芩梔子石膏芍藥桔梗陳皮茯苓各八分白朮甘草各三分右剉作一貼入烏梅一箇水煎服回春
加減瀉白散
治肺熱喉腥桑白皮二錢桔梗一錢半地骨皮甘草灸各一錢黃芩麥門冬各五分五味子十五粒知母七分右剉作一貼水煎服日二忌酒麪辛熱之物
一人膏粱喜飮因勞心過度肺氣有傷以致氣出腥臭唾稠粘口苦舌乾服此而愈寶鑑
口臭
口臭者胃熱也
虛火鬱熱蘊於胸中乃作口臭宜芎芷膏入門
口臭一證乃熱氣蘊積胸膈之間挾熱而衝發於口也直指
心勞味厚氣出腥臭宜加減瀉白散方見上
多食肉人口臭不可近宜神功丸方見牙齒
胃熱口臭宜龍腦鷄蘇元方見血門加減甘露飮升麻黃連丸
吐膿血如肺癰狀口臭他方不應宜消風散方見風門入男子髮灰淸米飮調下兩服可除
一人病口臭如登厠雖親戚莫肯與對語戴人曰肺金本主腥金爲火所承火主臭應便如是也久則成腐腐者腎也此亢極則反兼水化也病在上宜涌之以茶調散方見吐門吐之去其七分夜以舟車丸方見下門下五七行比朝而臭斷子和
芎芷膏
治口氣熱臭川芎白芷等分爲末蜜丸芡實大每一丸臨臥噙和得效
加減甘露飮
治胃熱口臭口瘡牙宣熟地黃生地黃天門冬黃芩枇杷葉茵蔯枳殼石斛甘草各一兩犀角三錢右爲末每二錢水煎服此方有犀角一味甚有道理有奇效本事
升麻黃連丸
治口臭穢惡人不得近黃芩酒洗二兩黃連一兩生薑取汁蓮花靑皮升麻各五錢生甘草三錢白檀香二錢右爲末蒸餠和丸彈子大每一丸細嚼白湯下正傳
口糜
口糜者口瘡糜爛也入門
內經曰膀胱移熱於小腸隔腸不便上爲口糜宜移熱湯柴胡地骨皮湯
藏府積熱口舌生瘡宜局方凉膈散方見火門回春凉膈散亦可
口舌生瘡宜玉芝飮子升麻散兼用龍石散或碧雪糝之鵬砂元含化久年口瘡宜黑參丸入門
口瘡赤者心熱宜乳香散及天花粉末糝之白者肺熱宜沒藥散靑金散及黃柏蓽撥爲末糝之良久以水漱口入門
口舌瘡糝藥見下可擇而用之
移熱湯
治口糜心胃壅熱口瘡糜爛導赤散方見五藏合四苓散方見大便各等分煎服內經曰膀胱移熱於小腸上爲口糜好飮酒人多有此疾綱目
柴胡地骨皮湯
治膀胱移熱小腸上爲口糜柴胡地骨皮各二錢半右剉作一貼煎服河間
回春凉膈散
治三焦火盛口舌生瘡連翹一錢二分黃芩梔子桔梗黃連薄荷當歸生地黃枳殼赤芍藥甘草各七分右剉作一貼水煎服回春
玉芝飮子
治膈熱口舌生瘡咽喉腫痛甘草灸二兩藿香葉石膏煅梔子仁各一兩右爲末每一錢新水調下東垣
升麻散
治心脾有熱口舌生瘡破裂升麻玄參川芎生地黃麥門冬各一錢大黃黃連黃芩甘草各五分右剉作一貼入薑三片棗二枚水煎服直指
鵬砂元
治口舌生瘡口臭寒水石二兩半鵬砂五錢馬牙硝一錢龍腦麝香各五分右爲末以甘草五錢浸汁熬膏搜和作丸芡實大含嚥津下或取末摻之直指
黑參丸
治口舌生瘡連年不愈玄參天門冬麥門冬右等分爲末蜜丸彈子大每噙化一丸
虛火口瘡
口瘡服凉藥不愈者此中焦氣不足虛火泛上先用理中湯方見寒門甚者加附子
陰虛者四物湯方見血門加知母黃柏虛火泛上甘草乾薑爲末細嚼噙之入門
脣腫脣瘡
宜瀉胃湯薏苡仁湯芍藥湯
脣舌焦燥口破生瘡蓋心脾受熱所致也水浸黃連重湯烑而飮之若大渴少飮竹葉石膏湯方見寒門直指
脣瘡久不差八月藍葉擣取汁洗不過三日差
又白荷花瓣貼之神效如開裂出血者卽止
瀉胃湯
治胃實熱脣口乾裂煩渴便秘大黃二錢半葛根一錢桔梗枳殼前胡杏仁各五分右剉作一貼入生薑三片水煎服入門
薏苡仁湯
治風腫在脾脣口瞤動薏苡仁防己赤小豆炒甘草灸各一錢半右剉水煎服得效
芍藥湯
治脾火盛口脣生瘡或多食易飢赤芍藥梔子黃連石膏連翹薄荷各一錢甘草五分右剉作一貼水煎服回春
繭脣
口脣緊小不能開合飮食不得不急治則死此亦奇病名曰繭脣又曰緊脣亦曰瀋脣實者瀉黃散方見五藏瀉黃飮子腫者薏苡仁湯方見上兼用黃柏散白灰散傅之濟生
外用靑皮燒灰猪脂調搽仍將靑皮灰末每一錢酒調服之入門
亂髮露蜂房六畜毛燒灰猪脂調搽得效
又蛇蛻皮或蠐螬燒爲灰猪脂調傅得效
瀉黃飮子
治風熱蘊於脾經脣燥瀋裂無色升麻白芷枳殼黃芩防風半夏石斛各一錢甘草五分右剉作一貼入薑五片煎服濟生
黃柏散
治脣繭黃柏二兩以五倍子密陀僧各二錢甘草二分爲末水調塗黃柏上灸乾再塗再灸藥盡爲度然後將柏作薄片臨臥貼繭脣上天明卽愈入門
白灰散
治緊脣白布作燈炷如指大安斧刃上燃炷令汗出拭取付脣上日二三度故靑布亦佳猪脂調付尤佳得效
舌腫
舌腫滿口氣不得吐者名曰木舌入門
木舌心脾熱壅也入門
木舌者舌腫麤大漸漸腫硬滿口不急治卽塞殺人也綱目
木舌者舌腫硬不和軟也百草霜芒硝滑石爲末酒調傅之
木舌治法用紫雪二錢方見火門竹瀝和勻頻抹口中自消綱目
諸般舌腫脹取龍腦破毒散方見咽喉半錢以指蘸藥擦舌上下嚥津下
一老人舌根腫起漸至滿口勢甚凶戴人曰血實者宜決之以鈹鍼日砭八九次出血約二三盞漸覺腫消痛減夫舌者心之外候心主血故血出而愈子和
舌腫宜黃連湯淸熱如聖散琥珀犀角膏霜鹽散
黃連湯
治心火舌上生瘡或舌上腫燥裂或舌尖出血或舌硬黃連酒炒梔子炒生地黃酒洗麥門冬當歸酒洗赤芍藥各一錢犀角薄荷甘草各五分右剉作一貼水煎食後服回春
淸熱如聖散
治舌下腫如核大破出黃痰後復發者連翹一錢半惡實黃連各一錢天花粉梔子仁各七分枳殼柴胡荊芥薄荷各五分甘草三分右剉作一貼入燈心一團水煎稍冷服回春
琥珀犀角膏
治咽喉口舌生瘡菌其效如神酸棗仁茯神人參各二錢犀角琥珀朱砂各一錢龍腦一字右細末蜜丸彈子大每一丸以麥門冬煎湯化服一日用三五丸入門
霜鹽散
治舌忽腫大百草霜靑鹽等分爲末井水調塗舌上無靑鹽則白鹽亦可入門
重舌
附舌根而重生小舌謂之重舌鍼刺去惡血卽愈入門
舌根下生形如舌而小謂之重舌其着頰裏及上顎如此者名曰重顎其着齒齦上如此者名曰重齦皆刺之去血可也綱目
重舌者心脾熱盛也宜靑黛散入門
舌腫滿口不能聲飮食不通名曰重舌蒲黃頻摻患處調竹瀝尤妙黃連煎湯頻呷之以瀉心火入門
黃柏末以竹瀝調塗又百草霜焰硝滑石末酒調傅之入門
重舌用如聖勝金鋌方見咽喉以開關竅得效
重舌紫雪方見火門和竹瀝塗之嚥其汁綱目
靑黛散
治重舌黃連黃柏各三錢靑黛馬牙硝朱砂各六分雄黃牛黃鵬砂各三分龍腦一分右爲末先以薄荷汁拭口中以藥末摻之咽瘡腫亦佳入門
重舌擦法
重舌極證用指去爪先於舌下筋上擦至根漸深深擦入如此三次又用指蘸水取項後燕窠小坑中筋自上趕下至小屈深深擦入亦三次小兒若飮乳勝前則病去矣得效
木舌
與舌腫同治
舌衄
詳見血門
舌長舌短
舌吐不收名曰陽强舌縮不能言名曰陰强醫鑑
傷寒熱病後犯房得病名曰陰陽易舌出數寸而死仲景
傷寒熱病後舌出寸餘累日不收以片腦爲末糝舌上應手而縮須用五錢方愈醫說
一婦因産子舌出不能收周眞見之以朱砂傅其舌令作産子狀以兩女扶掖之乃于壁外置瓦盆墮地作聲聲聞而舌收矣入門
足厥陰氣絶則舌卷而短厥陰者肝也肝主筋聚于陰器而絡于舌本故肝絶則舌卷卵縮靈樞
舌者心之官心病者舌卷而短靈樞
舌上生胎
舌者心之官法應南方火本紅而澤傷寒邪氣在表者舌卽無胎及邪氣傳裏津液結搏則舌上生胎矣明理
舌上胎滑者以丹田有熱胸中有寒邪氣初傳入裏也仲景
寒變爲熱則舌上之胎不滑而澁是熱耗津液而滑者已乾也若熱聚於胃則爲之舌黃金匱曰舌黃者下之黃自去若舌上黑色者又爲熱之極也靈樞曰熱病口乾舌黑者死心開竅於舌黑爲腎色水火相刑故知必死明理
腎虛有火是爲無根虛火舌色淡黑一二點用補腎降火之藥入門
舌胎用擦舌法
凡舌黑俱系危證惟冷而滑如淡墨然者乃無根之火也入門
擦舌法
舌胎白而滑生薑蘸蜜擦之或以生薑蜜水洗之若舌胎黃赤燥澁者取新靑布裹指蘸冷水頻頻擦之輕者易脫重者難脫必須大下之津液還而胎自退矣入門
舌生芒刺
舌生芒刺結熱甚也入門
舌生紅粟紫雪方見火門和竹瀝塗之入門
勞心舌生瘡菌宜琥珀犀角膏方見上
脾熱舌胎乾澁如雪宜薄荷蜜氷蘗丸入門
舌燥澁如楊梅刺者生薑切厚片蘸蜜於舌上揩之其刺立消神效東垣
薄荷蜜
治舌上生瘡或白胎乾澁如雪語話不眞薄荷自然汁與白蜜等分調勻傅之良先以生薑厚片蘸蜜水揩洗後付藥三因
生薑蜜水揩洗後用朱砂雄黃鵬砂腦麝各少許爲末傅亦良得效
氷蘗丸
治口舌生瘡粟黃柏薄荷鵬砂各等分龍腦減半右爲末蜜丸彈子大噙化入門
口舌寸數
脣至齒長九分口廣二寸半齒以後至會厭深三寸半大容五合舌重十兩長七寸廣二寸半靈樞
失欠脫頷
凡欠伸頰車蹉跌但開不能合以酒飮令大醉睡中吹皂角末搐其鼻令嚔卽自正三因
因欠輔車蹉不得張口一人以兩手牽其頤以漸推之則復入矣當疾出其指恐咬傷得效
輔車開不可合南星爲末薑汁調付以帛縛合一宿而愈去風也得效
頷骨脫令患人坐定用手揉瞼百十遍將患人口張開用兩大拇指入患人口內拿定牙外用兩手指將下頷往上兜卽入口正矣醫林
治人呵欠口不能開及卒然牙關緊急水不能入以致不救卽取鹽梅二箇取肉擦牙卽當口開若不能合再用鹽梅肉擦兩牙注候開合當止却服治風藥十三方
自囓舌頰
靈樞曰帝問人之自囓舌者何氣使然岐伯曰此厥逆走上脈氣皆至也少陰氣至則囓舌少陽氣至則囓頰陽明氣至則囓脣
神聖復氣湯方見胸部治咬頰咬脣咬舌舌根强硬如神東垣
口流涎
詳見津液門
口噤不開
詳見風門
視脣舌占病
脾肺病久則虛而脣白脾者肺之母母子皆虛不能相營故名曰怯脾主脣脣白而光澤者吉白如枯骨者死錢乙
血氣虛怯爲冷所承則脣靑又額黑脣靑爲寒錢乙
足太陰氣絶則脣反脣反者死脣者肉之本脣反者肉先死也靈樞
舌卷而短若脣靑卵縮者必死肝絶故也綱目
傷寒熱病口如魚口不能復閉而氣出多不反者死扁鵲
病人口張者三日死扁鵲
病人脣反人中滿者死扁鵲
舌本爛熱不止者逆得效
脣口俱腫赤者是熱極也脣口俱靑黑者寒極也回春
小兒口舌病
小兒口瘡難用藥以大南星取中心龍眼大爲末醋調塗兒脚心甚妙綱目
白礬或吳茱萸爲末醋調塗脚心亦效綱目
小兒口瘡黃柏靑黛等分片腦少許爲末竹瀝調付之入門
乳母宜服瀉心湯方見五藏凉膈散方見火門
小兒口瘡薄荷汁拭口內西瓜水徐徐飮之入門
巴豆肉一粒擣爛黃丹少許和捏作餠外用紙護貼眉心半刻許去之立效
重舌木舌依上法治之
小兒弄舌者脾藏有微熱令舌絡微緊故時時舒舌出也瀉黃散方見五藏徐徐服之若大病後弄舌者凶錢乙
口舌瘡糝付藥
宜赴宴散兼金散黃白散綠袍散碧雪換金散龍石散乳香散沒藥散靑金散
赴宴散
治口瘡五倍子一兩黃柏蜜灸紫色滑石各五錢右爲末每取半錢糝口內奇效澹寮
又方治赤白口瘡黃柏靑黛密陀僧等分爲末糝之
又方治口瘡糜痛黃連黃柏黃芩梔子細辛乾薑各等分爲末先以米泔漱口後糝之回春
又方細辛黃柏炒等分爲末糝口內吐涎卽差
兼金散
治熱毒生口舌瘡黃連細辛等分爲末先以布巾蘸水拭淨患處乃糝藥吐涎卽愈三因
黃白散
治口瘡幷口中疳瘡如神黃柏孩兒茶枯白礬各等分爲末先以冷米湯漱口乃糝之回春
綠袍散
治口瘡黃柏蜜灸一兩靑黛三錢片腦二分右爲末糝患處吐出涎卽愈醫鑑
碧雪
治口舌生瘡舌强顋腫喉閉蒲黃靑黛鵬砂焰硝甘草各等分爲末以手指糝於口中嚥津下得效
換金散
治毒熱口瘡乾薑黃連等分爲末糝瘡上初若不堪應手卽愈得效
龍石散
治口舌生瘡咽嗌腫塞寒水石三兩朱砂二錢半片腦二分右爲末糝患處日三五次
乳香散
治赤口瘡乳香沒藥各一錢白礬半錢銅綠少許右爲末糝之綱目
沒藥散
治白口瘡乳香沒藥雄黃各一錢輕粉半錢巴豆霜少許右爲末糝之綱目
靑金散
治白口瘡急惡狀如木耳五倍子靑黛各四錢爲末油調貼瘡上喉中瘡爛以竹管吹入有涎吐之
口舌瘡外治法
宜茱萸散如聖散濯足法化毒法
茱萸散
治口瘡及咽痛吳茱萸地龍等分爲末米醋入生麯調塗足心神效得效
或只用茱萸爲末水調付足心亦愈得效
治滿口生瘡草烏南星各一箇生薑一塊爲末每二錢醋調臨臥時貼手足心便愈本事
如聖散
治小兒口瘡不能吮乳巴豆一粒或二粒去皮硏爛不去油入朱砂黃丹各少許付紙上剃開兒顖上髮貼在顖門上如四邊起粟米泡便用溫水洗去藥更用菖蒲水洗之便安如神簡易
濯足法
治下虛上壅口舌生瘡白礬二三兩爲末用熱湯化以浸足半日卽效
化毒法
凡口瘡無問新久夜臥將自己兩丸以手左右交揉三五十遍睡覺行之三五度便差東垣
酒客喉舌生瘡
詳見內傷
諸蟲入口
詳見救急
補舌斷方
治大人小兒偶含刀在口割斷舌頭已垂落而未斷用鷄子白軟皮袋了舌頭用破血丹蜜調塗舌根斷血却以蜜調蠟稀稠得所敷在鷄子皮上蓋性軟能透藥性故也常勤添敷三日舌接住方去鷄子皮只用蜜蠟勤敷七日全安醫林
自行被跌仆穿斷舌心血出不止以鵝翎蘸米醋頻刷斷處其血卽止仍用蒲黃杏仁鵬砂少許爲末蜜調成膏噙化而安入門
治舌頭被人咬去取諸瘡門治下疳瘡藥先以乳香沒藥煎水噙口中止痛後抹上藥卽長全有效卽黑鉛水銀寒水石輕粉鵬砂五味方也回春
補脣舌方用鮮蟹燒灰每二錢同乳香沒藥各二錢半塗之卽生肉如多去脣舌用川烏草烏爲末攤紙一條以凉水調合貼之卽不覺疼可用刀取如流血以陳石灰塗之卽止愈後舌硬用白鷄冠血點之卽軟醫鑑
破血丹
天花粉三兩赤芍藥二兩薑黃白芷各一兩右爲末每用少許乾糝或蜜調塗之醫林
單方
凡三十二種
白礬
治口瘡熱水半椀入白礬一撮待溫漱口數次愈種杏
生白礬爲末付之亦效
膽礬
治口瘡取礬火煆爲末付瘡上吐涎便差本草
膽礬一塊百沸湯泡開含漱卽差綱目
百草霜
舌卒腫如猪胞狀滿口不治卽死以霜細硏醋調塗之立差
治舌忽然腫破釜底墨硏細醋調塗舌上下脫去更付入鹽尤佳先鍼決出血付藥尤妙綱目
井華水
治口臭正朝取水含口吐置厠下數度卽差本草
鵬砂
治舌腫脹出口鵬砂爲末生薑片蘸藥揩腫處卽退綱目
口瘡鵬砂焰焇含口中以南星爲末醋調貼足心神效正傳
馬牙硝
治重舌取硝爲末付舌下日三本草
升麻
治口瘡及口氣疳䘌濃煎湯入鹽頻頻含漱本草
細辛
治口臭及䘌齒腫痛煮取濃汁熱含冷吐卽差本草
黃連
治口舌生瘡以好酒煮黃連取汁呷下立愈
蒲黃
治重舌及舌生瘡微炒糝之卽差本草
舌腫大滿口眞蒲黃頻糝舌上且呷黃連湯瀉心火正傳
益智
治心氣不足口臭益智去殼加甘草爲末乾嚥下或沸湯點服得效
茴香
除口氣臭取苗莖煮作羹飮及生食幷得本草
射干
療老血在心脾間咳唾言語氣臭取根煮湯飮之本草
香薷
治口臭甚捷丁香不及焉煮取汁或飮或漱爲妙
五倍子
治口瘡爲末糝之便可飮食本草
口瘡糜痛五倍子一兩蜜灸黃柏滑石各五錢銅綠二錢麝香二分半爲末糝之極效正傳
治緊脣五倍子訶子肉等分爲末付貼脣上立效
薔薇根
治口舌生瘡爛久不差濃煎汁稍稍含漱溫含冷吐卽效冬取根夏取莖葉用本草
白楊樹枝
治口瘡取枝漿水煎和鹽含漱本草
檳榔
治口吻生瘡白爛者燒灰入輕粉少許乾糝之得效
黃柏
治口瘡如神蜜炒爲細末塗之湯液
黃柏醋漬含之亦愈本草
心脾熱舌頰生瘡蜜灸黃柏與靑黛爲末糝之差本草
苦竹葉及瀝
治口瘡煎葉湯漱口取瀝塗之本草
蜜
療脣口瘡常含之本草
螻蛄
治口瘡以好墨硏螻蛄細付之立效蓋螻蛄走小腸膀胱其效甚速綱目
蛇蛻
治緊脣及重顎重齦燒爲末先拭後付本草
白梅
治口臭常含之可以香口本草
柚子
治飮酒人口臭可啖之又煎湯飮本草
甜瓜
主口臭甜瓜子作末蜜丸櫻桃大每朝淨漱含化一丸
口瘡嚥瓜中汁本草
西瓜
治口瘡取瓜中漿徐徐飮之冬月則取皮燒灰噙之
人乳汁
老人患口瘡不能食飮人熱乳甚良本草
亂髮灰
治口臭不可近亂髮灰一錢井花水調下空心醫說
舌腫亂髮灰水調下綱目
羊乳
主小兒口瘡爛取乳常常含嚥又治舌腫吮之差本草
萆麻子
治舌腫脹出口取油蘸紙撚燒煙熏之卽愈綱目
紫蘇葉
治飛絲入口舌間生泡取葉細嚼白湯送下立效
鍼灸法
口瘡取承漿合谷人中長强又取金津玉液各出血綱目
又取委中瀉後谿此二穴乃心火腎水二經之表綱目
膽兪小腸兪各灸七壯又刺太衝勞宮東垣
舌腫難言取廉泉金津玉液各以三稜出血又取天突少商然谷風府綱目
舌卷取液門二間綱目
舌縱涎下取陰谷綱目
舌急取瘂門舌緩取風府資生
凡舌腫脹甚先刺舌尖或舌上或舌傍出血惟舌下廉泉穴禁鍼回春
緊脣不能開合灸手虎口男左女右又灸承漿三壯得效
凡舌腫舌下必有噤蟲狀如螻蛄臥蠶有頭有尾頭少白可燒鍼烙烙頭上卽消三因
舌腫如猪胞以鍼刺舌下兩傍大脈血出卽消切勿刺中央脈血不止則死若誤刺以銅筯火燒烙之或醋調百草霜塗之須臾自消此患人多不識失治則死得效
牙齒
齒者骨之餘
齒者骨之餘腎主營養呼吸之門戶也得效
齒者骨之所終髓之所養腎實主之故經云腎衰則齒豁精盛則齒堅虛熱則齒動直指
牙齒骨屬腎之標也入門
上下齦屬手足陽明
牙齒是手足陽明脈之所過上齦隸於坤土乃足陽明胃之所貫絡也止而不動下齦嚼物動而不休手陽明大腸之脈所貫絡也東垣
齒病惡寒惡熱
靈樞曰胃惡熱而喜淸冷大腸惡淸冷而喜熱
足陽明胃絡脈入齒上縫其病喜寒飮而惡熱飮手陽明大腸絡脈入齒下縫其病喜熱飮而惡寒飮入門
熱牙痛怕冷水冷牙疼怕熱水不怕冷熱乃風牙痛入門
胃有實熱上齒痛尤甚宜凉膈散方見火門大黃酒蒸爲君加知母石膏升麻爲佐煎水頻頻含嚥卽愈東垣
上片牙痛亦屬足少陰腎經虛熱宜細辛湯下片牙痛屬手陽明虛熱有風宜白芷湯醫鑑
微惡寒飮大惡熱飮宜立效散東垣
細辛湯
細辛一錢半蔓荊子鼠粘子各一錢升麻黃連防己各七分黃柏知母幷酒炒各五分薄荷三分蓽撥一分右剉作一貼水煎服醫鑑
白芷湯
防風荊芥連翹白芷薄荷赤芍藥石膏各一錢右剉作一貼水煎服醫鑑
立效散
治牙齒痛不可忍微惡寒飮大惡熱飮草龍膽酒洗三錢防風一錢升麻七分甘草灸五分細辛三分右剉作一貼水煎去滓以匙抄在口中渫痛處少頃卽止如多惡熱飮加龍膽一錢東垣
牙齒盛衰
內經曰女子七歲腎氣盛齒更髮長三七腎氣平均故眞牙生而長極丈夫八歲腎氣實髮長齒更三八腎氣平均故眞牙生而長極五八腎氣衰髮墮齒枯八八則齒髮去去謂落也
兒生八月板齒始生眞牙謂牙床窮處最後生者也類聚
牙齒異名
口前兩大齒謂之板齒其兩傍長者謂之牙通謂之齒其牙齒之根謂之齦亦曰牙床類聚
脈法
右關脈洪數或弦而洪腸胃中有風熱牙痛尺脈洪大而虛者腎虛主齒動疎豁相火上炎而痛醫鑑
齒痛腎虛尺濡而大火炎尺洪疎搖豁壞右寸關數或洪而弦此屬腸胃風熱多涎回春
牙齒痛有七
牙齒之痛因胃中濕熱上出於牙齦之間適被風寒或飮冷所鬱則濕熱不得外達故作痛也寒是標故外用辛溫擦漱之藥熱是本故內服辛凉散熱之劑
通用擦牙方謝傅笑去散方見下
手陽明之支脈入齒壅則齒浮虛則宣露挾風則上攻頭面疳䘌則變成齲脫直指
齒病有開口呷風則痛甚者胃中有風邪也有開口則臭穢不可近者腸胃中有積熱也有齒根腫而痛者胃熱也有痛而動搖者腎元虛也有孔而痛者蟲蝕也醫鑑
呷風痛甚開口臭穢俱宜當歸連翹飮回春
寒者堅牢而痛熱甚則齒動齒齦袒脫作痛不已東垣
得淸凉痛甚者爲寒口吸凉風痛止者爲熱綱目
齒痛有風熱風冷熱痛寒痛毒痰瘀血蟲蝕
風熱痛
風熱者外風與內熱相搏齒齦腫痛膿汁臭穢宜犀角升麻湯方見面門兼以荊芥湯含漱入門
風冷痛
風冷者齒齦不腫不蛀日漸動搖宜溫風散兼以開笑散含漱入門
熱痛
熱痛者腸胃積熱齒齦腫爛口氣臭穢宜凉膈散方見火門加知母石膏升麻爲佐酒蒸大黃爲君噙嚥卽愈東垣
如濕熱被風冷鬱而作痛宜當歸龍膽散入門
久年齒痛黑爛脫落必吸凉稍止乃膏粱濕熱之火調胃承氣湯方見寒門加黃連下之入門
胃熱齒痛喜冷惡熱宜淸胃散瀉胃湯滋陰淸胃丸
一婦人齒痛極苦須騎馬外行吸凉風則痛止至家則痛復作此陽明濕熱之盛調胃承氣湯加黃連下三五行外用馘鬼散擦牙卽愈東垣
酒客牙疼以冷水頻含漱入門
寒痛
客寒犯腦頭連齒痛宜羌活附子湯方見頭部蝎梢散細辛散
冷證齒痛宜香椒散方見下
寒熱皆痛者爲寒熱痛宜當歸龍膽散東垣
此證與厥逆頭痛同當參看
毒痰痛
熱則生痰毒氣上攻灌注經絡最能發痛外證痰盛咳唾直指
宜二陳湯方見痰飮加細辛枳殼生薑大棗烏梅煎服仍以薑黃蓽撥等分煎湯候溫以舌浸湯內涎自流出效直指
瘀血痛
風熱挾攻齦間令血出瘀滯不消掣痛鑽刺宜犀角地黃湯方見血門或加減甘露飮方見上加升麻入門
取五靈脂醋煎汁含嚥卽效得效
齒痛齲數年不愈當作陽明畜血治之桃仁承氣湯方見寒門細末蜜丸梧子大服之好飮過多者多得此疾屢服有效海藏
蟲蝕痛
凡人飮食不能潔齒腐臭之氣淹漬日久齒齦有孔蟲蝕其間蝕一齒盡又度其餘至如疳䘌皆其種類必殺蟲而後痛止直指
齒病變成骨槽風出血骨露者宜玉池散入門
齲者齒蠹也謂齒蟲蝕而痛也本事
蟲痛宜一笑散椒鹽散蜂窩散定痛散
兼用取牙蟲法
當歸連翹飮
治齒痛呷風痛甚開口臭穢當歸生地黃川芎連翹防風荊芥白芷羌活黃芩梔子枳殼甘草各七分細辛三分右剉作一貼水煎服不拘時回春
溫風散
治風冷齒痛當歸川芎細辛白芷蓽撥藁本露蜂房各一錢右剉水煎服仍含漱吐之入門
淸胃散
治胃熱上下齒痛不可忍牽引頭腦滿面發熱其痛喜冷惡熱升麻二錢牧丹皮一錢半當歸生地黃黃連各一錢右剉作一貼水煎微冷服東垣
瀉胃湯
治牙痛如神此胃熱也當歸川芎赤芍藥生地黃黃連牧丹皮梔子防風荊芥薄荷甘草各一錢右剉作一貼水煎服回春
滋陰淸胃丸
治陽明經血熱上下牙床腫痛紅爛肉縮齒根露者石膏煅醋淬二兩當歸酒洗生地黃酒洗梔子鹽水炒牧丹皮各一兩黃連酒炒知母葛根防風各七錢升麻白芷各五錢生甘草節四錢右爲末蒸餠和丸菉豆大米飮下百丸回春
定痛散
治蟲牙痛甚當歸生地黃細辛乾薑白芷連翹苦參黃連川椒桔梗烏梅甘草各一錢右剉作一貼水煎噙漱後嚥下回春
牙齒動搖
齒齦宣露動搖者腎元虛也宜八味丸方見虛勞滋陰補腎入門
牙齒宣露動搖宜白牙散香鹽散漱擦方見下
齒根動搖宜服還少丹方見虛勞獨活散
固齒羊脛骨灰二錢當歸白芷猪牙皂角靑鹽各一錢爲末擦牙上得效
獨活散
治陽明風熱攻注齒齦宣露動痛獨活羌活川芎防風各一錢六分生地黃荊芥薄荷各一錢細辛七分右剉作一貼水煎服
牙齒脫落
牙床腫痛動搖黑爛脫落宜淸胃湯神功丸羌活散兼用固齒散玉池散二方見下
淸胃湯
治牙床腫痛動搖黑爛脫落皆屬手足陽明二經石膏末二匙梔子炒連翹牧丹皮條芩各一錢生地黃酒洗黃連炒各八分升麻白芍藥煨桔梗各七分藿香五分甘草三分右剉作一貼水煎食遠服回春
神功丸
治多食肉人口臭不可近牙齒疳蝕脫落升麻一錢半蘭香葉當歸身藿香木香各一錢黃連縮砂各五分生地黃酒洗甘草生各三分右爲末蒸餠和丸菉豆大白湯下一百丸東垣
羌活散
治風寒濕犯腦痛牙齒齦動搖袒脫柴胡五錢麻黃防風各三錢羊脛骨灰二錢羌活一錢半草豆蔲一錢當歸身六分蒼朮升麻各五分藁本白芷桂枝各三分細辛少許右爲末溫水漱口淨擦之其痛立止東垣
塞耳鼻止牙痛方
宜用雄黃定痛膏殺蟲丸塞耳藥哭來笑去散治牙疼方
雄黃定痛膏
治牙痛大蒜二枚細辛焰硝各三錢雄黃一錢猪牙皂角四錠右爲末蒜膏擣爲丸梧子大每一丸將綿子裹藥左邊牙疼放在左耳中右邊塞右耳良久痛止神效綱目
殺蟲丸
治蟲牙痛好砒礵不拘多少量加黃丹少許以黃蠟熔成一塊旋用旋丸如黃豆大用白綿包裹留尾如右牙疼則塞右耳左牙疼則塞左耳兩邊疼則塞兩耳必深入耳孔一夜其蟲卽死永不復疼矣醫鑑
塞耳藥
治牙疼取壁錢包胡椒末如左邊痛塞右耳右痛塞左耳手掩枕之側臥少頃額上微汗卽愈醫鑑
哭來笑去散
治牙齒痛神效雄黃乳香胡椒麝香蓽撥良薑細辛右等分爲末每用少許吹男左女右鼻中立止如牙痛臉腫用紙捲藥末在內作條蘸香油點着燎牙痛處條燒盡痛卽止醫鑑
治牙疼方
雄黃沒藥各一錢細辛半錢右爲末若左邊痛用少許搐入左鼻又吹入右耳若右邊疼搐右鼻又吹入左耳得效
出牙蟲殺蟲法
治蛀牙小瓦片上置油拌韭子燒煙閣在水椀上恰用漏斗覆之以蛀牙受漏斗口中煙其牙內蟲如鍼者皆落水椀中累效綱目
治蟲牙痛韭菜頭連根洗淨擂爛同人家檞板上泥和勻搽痛處顋上用紙貼之一時頃取出細細蟲在泥上出可以絶根得效
治積年蟲齒雀麥草以苦瓠葉三十枚洗露一宿平朝取草屈長二寸廣一寸厚五分以瓠葉裹縛作裹子取醋浸之至日中取兩裹炮令極熱貼口內齒外熨之冷則易取銅器盛水解裹洗之得蟲多至三四十少則一二十枚老者黃赤色少者白色千金
又方莨菪子三合盛甁內將靑銅錢七文燒令赤投甁中候莨菪子作聲有煙出以筆管引煙氣熏於痛齒蟲出痛卽止無莨菪則用葱子韭子亦可出蟲千金
韭子丸
治蟲牙痛韭子全蝎各一兩乳香雄黃各二錢半右爲末熔黃蠟和丸彈子大磁甁內燒一丸以紙蓋口以筆管引煙熏牙孔其蟲盡出將藥甁安於水中其蟲撲在水中千金
一笑散
治蟲牙疼不可忍神效川椒爲末巴豆一粒硏成膏和飯作丸綿裹安於蛀孔內卽愈臞仙
牙齒疳䘌瘡
宜血竭散神功丸方見上麝香散玉池散方見下治牙疳藥
天疱瘡後牙疳詳見瘡類
血竭散
治牙疳惡瘡久不差蒲黃二錢龍骨枯白礬各一錢寒水石煅四錢血竭五分右爲末取少許糝瘡上以紙封貼
麝香散
治疳䘌牙齦臭爛出膿水枯白礬靑黛胡黃連蘆薈各二錢半蝦蟆灰半錢麝香二分半右爲末每半錢糝付患處加胡桐淚二錢半尤妙直指
治牙疳藥
信砒靑黛輕粉各一錢麝香五分右爲末香油攤紙上用木槌槌實收起臨臥以漿水漱淨可瘡口大小以藥紙封之至曉去藥紙漱淨勿嚥三次必效東垣
齒黃黑
牙齒黃黑不瑩淨石膏細末砂鍋細末各一兩零陵白芷靑鹽升麻各二錢半細辛一錢麝香半錢右爲細末每早晨取少許擦齒上溫水漱口吐出名白牙藥
消齒壅法
齦間努肉漸長此乃齒壅取生地黃汁一鍾皂角數片火上灸熱淬地黃汁內再灸又淬以汁盡爲度曬爲末傅之卽縮入門
一婦人平日好食動風物尤嗜蟹一日齒間壅出肉漸大不能開口有一道人傅此方卽愈或朴硝爲末付之亦消集驗
牙齒漸長
牙齒逐日漸長開口難爲飮食蓋髓液溢所致只服白朮末和水服及煮水灌漱自愈得效
鬪齒
牙齒被傷打欲落點椒五錢天靈蓋紅內消白芷各二錢右爲末齒動糝上卽安或已落有血絲未斷者亦可糝藥齒齦間鬪之入門
治打傷搖動牙齒蒺藜根燒灰貼動牙卽牢名蒺藜散瑞竹
齒衄
詳見血門
齘齒
凡人睡中上下齒相磨切有聲謂之齘齒亦曰戞齒亦曰咬齒治法取患人臥席下塵一捻納口中勿令知卽差類聚
傷寒熱病咬齒及小兒咬牙幷見各門
去痛齒不犯手方
取疼牙落不犯手川椒細辛各一兩草烏蓽撥各五錢右爲細末每少許揩痛齒自落本事
取蛀牙法鵬砂朱砂各一錢䃃砂二錢川烏尖七箇附子尖十四箇蟾酥七箇信砒二錢右五月五日合爲末取少許揩牙上牙落後以防風荊芥甘草煎湯漱吐本事
落牙方馬肉剉十兩信砒巴豆肉各五錢爲末右拌勻用石器盛候出蟲焙乾硏末於牙疼處出些血點上隨落妙綱目
取牙方龍肝乃墓中陳石灰也雁膽一箇收龍肝納膽內陰乾爲末用時宜些少點牙根上卽落切忌墜入口中種杏
落齒重生方
雷公曰長齒生牙賴雄鼠之骨末牙齒若折年多不生取雄鼠脊骨作末揩折處齒立生如故本草
牙落重生方雄鼠一部取骨法取鼠剝去皮用䃃砂擦上三日肉爛化盡取骨瓦上焙乾用香附子一兩白芷川芎桑白皮地骨皮蒲公英川椒旱蓮草靑鹽川槿皮各三錢右爲細末擦百日其牙復生良驗醫鑑
又方取未開眼嫩老鼠三四箇外用白芨白芷靑鹽細辛當歸熟地黃各五錢先將五味硏爲末入地黃擣爛如泥和勻作一餠包老鼠在內外用濕紙包裹文武火燒盡煙絶取出硏爲末擦上卽生牙醫鑑
又方雄鷄糞雌鷄糞各十四顆右焙乾硏末入麝香少許先於齒不生處以鍼刺令血出糝藥老人二十日少者十日當出不拘傷損及自落者皆生千金
烏鷄雄雌糞各畜收之舊麻鞋底三物燒存性爲末入麝糝之一月生齒名雄雌散千金
食酸齒齼
人多食酸則齒軟謂其水生木水氣弱木氣盛故如是本草
齒齼細嚼胡桃肉解之本草
齒病塗擦方
齒痛宜謝傅笑去散香椒散馘鬼散蝎梢散細辛散當歸龍膽散擦牙方擦牙止痛方腎虛胃熱牙疼方固齒散
謝傅笑去散
治牙齒痛乳香沒藥雄黃胡椒兩頭尖烏藥右等分爲末擦患處吐涎卽愈入門
固齒散
大鼠一箇去肉取骨川椒炒乳香各二兩香附子炒白蒺藜炒靑鹽各一兩右爲末每日擦牙永無齒病回春
香椒散
治冷證齒痛香附子川椒破古紙各二錢蓽撥一錢右爲末入炒鹽二錢擦牙上得效
馘鬼散
治胃熱齒痛黃連胡桐淚荊芥穗薄荷升麻羊脛骨灰等分麝香少許爲末擦之神妙東垣
蝎梢散
治大寒犯腦牙痛羊脛骨灰二錢半麻黃一錢半草豆蔲皮一錢羌活五分桂枝升麻防風藁本黃芪各三分白芷當歸身柴胡各二分全蝎梢少許右爲末擦牙上東垣
細辛散
治大寒犯腦頭連齒痛麻黃三錢桂枝羊脛骨灰各二錢半羌活草豆蔲各一錢半當歸四分藁本蒼朮各三分防風柴胡升麻白芷各二分細辛一分右爲末先以溫水漱口以藥擦之東垣
當歸龍膽散
治寒熱齒痛升麻麻黃草龍膽黃連草豆蔲各一錢生地黃白芷當歸梢羊脛骨灰各五分右爲末擦之東垣
擦牙方
凡牙齒痛必用胡椒蓽撥能散其中浮熱監以升麻寒水石佐以辛凉薄荷荊芥細辛之類牙痛用淸凉藥便痛甚者宜從治之蓽撥細辛川椒荊芥薄荷樟腦靑鹽爲末擦之
又方荊芥薄荷細辛胡桐淚等分麝香少許爲末擦牙熱加馬牙硝冷加川椒入門
擦牙止痛方
黃蠆蜂窠一箇以川椒塡滿其竅更以白鹽一錢封口燒存性入白芷羊脛骨灰各一錢同硏爲末先以茶淸漱口乃擦之有孔則以藥塞其孔立愈正傳
腎虛胃熱牙疼方
羊脛骨灰四兩石膏五兩升麻生地黃各五錢黃連一錢胡桐淚三錢龍膽草半錢右爲末擦牙以水漱去入門
齒病含漱方
宜用玉池散荊芥湯開笑散椒鹽散蜂窩散牙疼噙漱藥
玉池散
治風蟲牙痛動搖潰爛或變成骨槽風出膿血骨露地骨皮白芷細辛防風升麻川芎當歸槐花藁本甘草各一錢右剉作一貼入生薑三片黑豆百粒煎熱漱冷吐
荊芥湯
治風熱齒痛荊芥薄荷升麻細辛各三錢右爲末每二錢沸湯點含漱吐之直指
開笑散
治風冷齒痛白芷細辛良薑蓽撥川椒香附子露蜂房各等分右爲末每三錢水煎含漱或擦之直指
椒鹽散
治蟲牙痛川椒白鹽露蜂房各一錢右剉入葱白三莖煎水熱漱冷吐直指
蜂窩散
治風牙蟲牙痛不可忍露蜂房白蒺藜川椒艾葉葱根荊芥細辛白芷各一錢右剉水醋同煎熱漱冷吐回春
牙疼噙漱藥
蜂房一箇每一孔內納胡椒川椒各一粒用椀盛之入水令滿加黃柏如指大三片於內以碟蓋住用紙封固重湯煮一炷香盡取出候溫噙漱良久吐之醫鑑
修養固齒法
百物養生莫先口齒不漱不洗損蠹之媒凡暑毒酒毒常伏於口齒之間莫若時時洗漱之爲愈也晨興洗畢灌漱一口吐出掌中就掌滌眼自覺光明終身行之可爲妙法直指
齒宜朝暮叩以會神一云以集身神若卒遇凶惡當叩左齒三十六名曰打天鍾若辟邪穢叩右齒名曰搥天磬若存念至眞叩中央齒名曰鳴天鼓養性
凡人患齒不能食果菜者皆齒露也爲鹽湯含漱叩齒神效類聚
每晨起以一捻鹽納口中以溫水含揩齒及叩齒百遍爲之不絶不過五日齒卽牢密千金
凡飮食訖輒以濃茶漱口煩膩旣去而脾胃不知凡肉之在齒得茶漱滌不覺脫去而不煩挑剔也蓋齒性便苦緣此漸堅牢而齒蠹且自去矣延壽
食畢漱口數過齒不蛀養生家晨興叩齒永無齒疾延壽
附齒有黃黑色物似爛骨之狀者名爲齒牀治齒者先看有此物卽用疳刀掠去之否則齒不着齦也千金
一人中年得風疾上下齒常磨切相叩甚有聲響緣此得壽一百二十歲抱朴
齒病禁忌
齒病勿食油及乾棗千金
患齒者忌脂麻油乾棗及桂心若犯之卽重發千金
凡人好患齒病多由月蝕夜飮食之所致也所以日月蝕未平時特忌飮食千金
視齒色占病
病人脣腫齒焦者死脾腎絶也扁鵲
病人齒忽變黑者十三日死少陰絶也扁鵲
病人陰陽俱竭其齒如熟小豆者死扁鵲
單方
凡二十七種有如神散
白礬
治牙齒腫痛枯白礬露蜂房等分爲末每二錢水煎熱渫痛處冷吐之本草
雄黃
殺齒蟲取爲末和棗肉作丸塞蛀孔本草
膽礬
治蟲牙痛
齒痛落盡膽礬末和人乳汁擦病齒上及孔中日三痛止齒復生百日如故本草
白鹽
治齒根宣露動搖以鹽末擦之熱湯含漱百遍不過五日齒卽牢固本草
齒衄鹽湯漱卽止本草
百荷鹽末擦牙固齒尤良
靑鹽
入腎入骨能固齒擦噙幷佳得效
治一切牙疼靑鹽二兩白鹽四兩用川椒四兩煎汁拌炒二鹽爲末擦牙上仍用溫水含漱吐之洗眼尤妙入門
升麻
治口齒風䘌腫痛牙根浮爛出膿血煎湯服之仍頻含漱本草
白蒺藜
治風牙痛及疳蝕爲末二錢入鹽一匙水煎帶熱含漱大能止痛固齒入門
骨碎補
治牙齒痛動搖血出取二兩剉炒令黑色爲末盥漱後揩齒根良久吐之綱目
骨碎補銅刀切片銅鍋炒以槐枝攪至微黑色住火停冷又炒至老黑色硏爲末無時擦牙極能堅骨固齒痛不復作如牙動搖將落頻頻用之立住再不復動搖醫鑑
細辛
治風冷齒痛又治蛀牙痛細辛白芷煎湯含漱綱目
苦蔘
治齲齒痛煎湯日漱三升五六日愈仍灸列缺穴漢史
天仙子
卽莨菪子也主齒痛出蟲本草
蟲牙痛當孔咬之蟲出本草
蟲牙痛天仙子燒煙以竹筒抵牙引煙熏之其蟲卽死永差綱目
巴豆
治牙疼巴豆一粒煨熟去殼大蒜一瓣剜其中安巴豆合定綿裹隨患處塞左右耳中本草
蟲牙痛巴豆肉一粒川椒末一錢右末飯丸麻子大綿裹塞孔中直指
治蟲牙痛巴豆肉一枚香油燈上燒過塡入孔中綱目
胡桐淚
治風疳䘌齒牙疼痛骨槽風勞爲末擦之本草
治口齒爲最要之物本草
寒牙痛勿用綱目
川椒
堅齒髮除齒痛本草
齒痛醋煎含漱吐之本草
凡齒痛惟藉川椒麻痺熱痛勿用直指
牙齒痛川椒露蜂房等分爲末每二錢入鹽一匙水煎含漱吐之名如神散局方
郁李根
治齒痛堅齒本草
治齲腫痛郁李根白皮切水煮濃汁含漱冷卽易吐出蟲卽愈本草
白楊樹皮
治牙痛醋煎含漱吐之本草
齒痛白楊樹皮或葉煎湯含漱吐之類聚
露蜂房
治牙齒痛煎湯含漱本草
蟲痛有孔蜂房細辛煎湯含漱本草
啄木鳥
斲木愈齲淮南
蛀牙有孔痛𠸌木鳥舌尖綿裹當痛處咬之立差本草
牙齒疳䘌𠸌木鳥燒爲末納孔中不過三度差本草
蟾酥
主蟲牙痛取少許入孔中涎出吐之勿嚥本草
牙齒痛蟾酥用銀珠摻和爲丸如蘿葍子大擦上患處便不疼至三丸吐濃涎數口便愈綱目
蜘蛛
治牙疳臭蜘蛛殼爲末入臙脂麝香付之直指
又大蜘蛛燒爲末入麝香付之直指
杏仁
牙齦痛杏仁百枚鹽一錢水一升煮令沫出含漱吐之三度差本草
杏仁燒硏如泥綿裹納䘌齒孔中能殺蟲本草
風蟲牙痛鍼刺杏仁淸油燈上煙熏承熱搭病齒上連用七箇永絶不痛得效
絲瓜
蛀牙痛先以溫米醋含漱出蟲又以絲瓜燒存性爲末擦之綱目
風蟲牙痛霜殺老絲瓜燒存性爲末擦痛處立止得效
雄雀屎
主齲齒取屎綿裹塞孔內日一易本草
鹿茸
能生齒固齒令不老末服丸服皆佳本草
羊脛骨灰
能堅齒治腎虛齒搖動常擦之妙入門
牙齒疎豁須用之
牛齒
固牙齒取殺牛齒三十枚火煆爲末取二錢水煎熱漱冷吐且以末擦之搖動者皆堅牢本草
馬夜眼
治風蟲牙痛馬夜眼以刀刮起如米大扱孔中或咬在痛處瀝出涎勿嚥卽差斷根得效
鍼灸法
靈樞曰齒痛不惡淸飮取足陽明上齒痛亦如之齒痛惡淸飮取手陽明下齒痛亦如之
手陽明有入口遍齒者名曰大迎下齒齲取之足太陽有入口遍齒者名曰角孫上齒齲取之得效
手陽明之別名曰偏歷主齒寒痛宜取此內經
牙痛牙槽取太谿灸之治上牙齒痛二間灸之治下牙痛委中鍼之又足內踝兩尖灸之治上牙痛龍玄在列缺上靑脈中灸之治下牙痛承漿風府合谷內庭治上牙痛綱目
齒痛灸列缺七壯永不疼又灸肩髃七壯又灸耳垂下牙盡骨上三壯得效
齒痛以線量手中指至掌後橫紋折爲四分去三分將一分於橫紋後臂中灸三壯隨左右得效
牙疼屈手大指本節後陷中灸三壯初灸覺牙疼再灸覺牙有聲三灸疼止永不復作恐是陽谿穴也左疼灸右右疼灸左資生
牙疼百藥不效灸兩耳當三壯立止回春
口齒蝕生瘡灸承漿正傳
咽喉
咽與喉各異
靈樞曰咽喉者水穀之道也喉嚨者氣之所以上下者也會厭者音聲之戶也懸雍者音聲之關也
內經曰喉主天氣咽主地氣又曰地氣通於嗌註曰嗌謂咽喉下接連胸中肺兩葉之間也嗌卽咽之低處也咽卽嗌之高處也
喉者候也咽者嚥也咽接三脘以通胃故以之嚥物喉通五藏以系肺故以之候氣氣喉穀咽皎然明白得效
咽者胃之系喉者肺氣之所通咽以嚥物喉以候氣理一而分殊也直指
咽者嚥物之門戶也綱目
咽喉會厭與舌其用不同
咽與喉會厭與舌此四者同在一門而其用各異喉以納氣故喉氣通於天咽以納食故咽氣通於地會厭管乎其上以司開闔掩其喉則其食下不掩之則其喉錯必舌抵上顎則會厭能開其喉矣四者交相爲用闕一則飮食廢而死矣子和
咽喉度數
靈樞曰咽門重十兩廣二寸半至胃長一尺六寸
喉嚨重十二兩廣二寸長一尺二寸子和
仙經曰絳宮重樓十二級人之喉嚨管有十二節養性
脈法
兩寸脈浮洪而溢者喉痺也脈微而伏者死正傳
咽喉之脈兩寸洪溢上盛下虛脈忌微伏回春
咽喉之病皆屬火
內經曰一陰一陽結謂之喉痺痺與閉同註曰一陰謂心主之脈一陽謂三焦之脈也三焦心主脈幷絡喉氣熱內結故爲喉痺
一陰肝與心包一陽膽與三焦四經皆有相火火者痰之本痰者火之標也入門
少陰君火少陽相火二脈幷絡咽喉君火勢緩則熱結而爲疼爲腫相火勢速則腫甚不仁而爲痺痺甚不通而痰塞以死矣入門
咽喉之疾皆屬火熱雖有數種之名輕重之異乃火之微甚故也微而輕者可以緩治甚而急者惟用砭刺出血最爲上策正傳
咽喉病名
咽喉之病有單乳蛾雙乳蛾單喉閉雙喉閉纏喉風急喉痺懸雍垂梅核氣屍咽穀賊骨鯁咽痛咽瘡
咽喉懸雍關要所係病不急療皆能殺人直指
咽喉病十八種皆後世强名故不錄
單乳蛾雙乳蛾喉痺
會厭之兩傍腫者俗謂之雙乳蛾易治會厭之一邊腫者俗謂之單乳蛾難治古方通謂之喉痺皆相火之所衝逆耳正傳
皆因熱氣上行搏於喉之兩傍近外腫作以其形似乳蛾一爲單二爲雙醫鑑
單蛾風者其形圓如小筯頭大生於咽喉關上或左或右關下難治雙蛾風者有兩枚在喉關兩邊亦圓如小筯頭大關下難治得效
其乳蛾之差小者名曰喉閉醫鑑
喉痺多是痰熱
纏喉風喉閉之證皆由膈間素有痰涎或因酒色七情不節而作火動痰上壅塞咽喉所以內外腫痛水漿不入可謂危且急矣
喉痺者謂喉中呼吸不通言語不出而天氣閉塞也綱目
宜用如聖勝金錠解毒雄黃元牛黃凉膈元七寶散膽礬散鷄內金散備急丹龍腦膏靑龍膽吹喉散實火宜淸凉散虛火加味四物湯
如聖勝金錠
治咽喉急閉幷單蛾雙蛾結喉重舌木舌等證硫黃川芎臘茶薄荷川烏硝石生地黃各等分爲末生葱汁和勻一兩分作十錠每取一錠先以凉水灌漱次嚼薄荷五七葉却用藥同嚼以井水嚥下甚者連進三服局方
解毒雄黃元
治喉閉口噤水漿不下危急者雄黃水飛鬱金各二錢半巴豆十四粒去皮油右爲末醋麪糊和丸菉豆大茶淸下七丸如口噤則以醋磨化搐入鼻中須臾吐利頑痰卽醒局方
牛黃凉膈元
治咽喉腫痛口舌生瘡頷頰赤腫熱痰壅塞馬牙硝寒水石煅石膏煅各二兩甘草爁一兩牛膽南星七錢半紫石英煅水飛五錢牛黃龍腦麝香各二錢半右爲末蜜和兩作三十丸每一丸薄荷湯嚼下局方
七寶散
治喉閉及單雙蛾猪牙皂角一鋌全蝎十箇去毒鵬砂雄黃白礬膽礬各一錢右爲細末每取一字吹入喉中卽愈
膽礬散
治咽喉痺腫塞膽礬半錢全蝎二箇右爲末以鷄羽蘸藥入喉中須臾破開聲出次用生荷葉硏細井水調下吐出毒涎卽愈未吐再服直指
鷄內金散
治喉閉單雙蛾臘月鷄肶胵裏黃皮陰乾細末一錢菉豆粉三錢右生蜜和作三丸噙化神效必用
備急丹
治咽喉閉靑黛芒硝白殭蠶各一兩甘草四兩右爲末臘月牛膽有黃者盛藥蔭四十九日爲末吹入喉中神效綱目
龍腦膏
治喉痺腫痛薄荷葉一斤甘草三兩防風川芎桔梗各二兩焰硝一兩白豆蔲三十粒縮砂五粒片腦一錢右爲末蜜丸彈子大噙化嚥下別方
靑龍膽
治咽喉閉塞腫痛幷單雙蛾神效膽礬盛於靑魚膽內陰乾爲末吹入喉中立效無靑魚則蠡魚膽代之臘月者甚佳活人
吹喉散
治咽喉腫閉塞膽礬五錢無膽礬則代以綠礬入靑魚膽內風乾無靑魚則代蠡魚膽巴豆七箇去殼焰硝二錢半別硏銅靑一錢輕粉五分靑黛一字右將膽礬同巴豆於銅銚內飛過去巴豆合焰硝等四味再入麝香少許每用一字吹入喉中吐出痰血立愈綱目
淸凉散
治實火咽喉腫痛桔梗一錢半梔子連翹黃芩防風枳殼黃連當歸生地黃甘草各七分薄荷白芷各三分右剉作一貼燈心一團細茶一撮水煎服回春
加味四物湯
治虛火喉痺喉痛喉瘡最能降火桔梗甘草各一錢半熟地黃白芍藥各七分當歸川芎黃柏蜜水炒知母天花粉各五分右剉作一貼水煎入竹瀝一鍾服回春
急喉痺
靈樞曰瘡發咽嗌名曰猛疽此疾治遲則咽塞咽塞則氣不通氣不通則半日死
喉閉而暴發暴死者名曰走馬喉痺醫鑑
夫喉之爲會厭者經謂之吸門是也以其司呼吸主升降爲人身緊關之槖籥門戶也若夫卒然腫痛水漿不入言語不通死在須臾誠可驚駭正傳
宜速用鍼法吐法以救之藥不得下當以曲竹管灌藥入喉爲妙類聚
急喉閉其聲如鼾有如痰在喉響者此爲肺絶之候宜用人參膏救之用薑汁竹瀝放開頻頻服之如未得參膏先煎獨參湯救之早者十全七八次則十全四五遲則十不全一也綱目
孫兆治潘元從急喉以藥半錢吹入喉中少頃吐出膿血立愈潘謝曰大急之患非明公不能救非藥不能療贈金百兩願求其方孫曰猪牙皂角白礬黃連等分瓦上焙爲末耳旣授以方不受所贈回春
牙關緊者須開關用一字散二仙散毒結宜如聖勝金錠解毒雄黃元方幷見上龍腦破毒散奪命散玉鑰匙金鎖匙巴豆煙
挫喉氣不通冷水徐灌之山居
龍腦破毒散
治急慢喉閉腫塞不通芒硝四兩靑黛白殭蠶甘草各八錢蒲黃五錢馬勃三錢龍腦麝香各一錢右爲末每一錢井水調膏細嚥卽破出血便愈如不是喉痺自然消散也無芒硝代以焰硝御院
一字散
治急喉纏喉風咽喉堵塞水穀不下牙關緊急不省人事猪牙皂角七錢雄黃二錢生白礬藜蘆各一錢蝎梢七枚右爲末每一字吹入鼻吐痰入門
二仙散
治急喉閉及纏喉風危急膽礬一錢白殭蠶二錢右爲末吹少許入喉中入門
奪命散
治急喉閉枯白礬白殭蠶炒鵬砂皂角各等分右爲末吹少許入喉中痰出卽差
玉鑰匙
治急喉閉及纏喉風焰硝七錢半鵬砂二錢半白殭蠶一錢二分半龍腦一字右爲末以竹管吹半錢入喉中神效直指
金鎖匙
治急喉閉纏喉風朱砂三分二釐枯白礬膽礬各一分六釐鵬砂一分二釐熊膽焰硝片腦麝香各一分右爲末吹半錢入喉中醫鑑
巴豆煙
治喉閉危急宜開關巴豆肉以紙壓取油用紙作撚子點燈吹滅以煙熏鼻中一時口鼻流涎牙關自開經驗
又方巴豆肉綿裹隨左右塞鼻中左右俱患則左右俱塞立通入門
巴豆乃斬關奪門之將熱則流通之理以熱攻熱不妨礙也
纏喉風
熱結咽喉腫遶於外且麻且痒腫而大者名曰纏喉風醫鑑
纏喉風自耳邊過頤下赤色者是也大槪內外皆腫者爲纏喉風得效
纏喉風之證先兩日胸膈氣緊出氣短促忽然咽喉腫痛手足厥冷氣閉不通頃刻不治
纏喉風屬痰熱其咽喉裏外皆腫者是也
宜用解毒雄黃元如聖勝金錠龍腦破毒散一字散二仙散玉鑰匙巴豆煙七方皆見上雄黃散佛手散白礬散氷梅丸方見下兼用鍼法吐法乃效
雄黃散
治纏喉風危急巴豆七粒三生四熟生者去殼生硏熟者去殼燈上燒存性硏乾桑黃茹二片雄黃一塊細硏鬱金一枚硏右再硏細每服半字茶淸少許調下如口噤咽塞以竹管吹入喉中須臾吐利卽安矣得效
佛手散
治纏喉風神效芒硝一兩白殭蠶五錢甘草二錢半靑黛一錢右爲末取少許糝喉中如閉甚以竹管吹入類聚
白礬散
治纏喉風及急喉閉白礬三錢巴豆三箇去殼分作六片右銚器同炒候礬枯去豆取礬爲末水調灌下或吹入喉中或烏鷄子淸調灌入喉中類聚
懸雍垂
懸雍生於上顎雖不關於咽喉所以暴腫者抑亦熱氣使然也直指
懸雍謂之帝鍾懸雍腫而垂下有長數寸者謂之帝鍾風宜用鹽礬散不可鍼破鍼則殺人得效
懸雍者音聲之關若藏府伏熱上衝咽喉則懸雍或長而腫也宜吹喉散玄參散鵬砂散類聚
腎傷寒咽痛及帝鍾腫者忌鍼以蛇床子於甁中燒煙令病人吸入喉中立愈入門
鹽礬散
治懸雍垂長咽喉妨悶鹽花白礬枯右爲末以筯頭蘸藥塗其上卽差本草
吹喉散
治懸雍下垂腫痛及一切咽喉疾膽礬白礬焰硝片腦山豆根辰砂鷄內金焙右爲極細末以竹管吹少許入喉中卽效回春
玄參散
治懸雍腫痛垂長玄參一兩升麻射干大黃酒洗各五錢甘草灸二錢半右剉五錢水煎微溫時時含嚥類聚
鵬砂散
治同上鵬砂馬牙硝滑石寒水石各五錢龍腦白礬各三錢右細末新水調半錢服類聚
梅核氣
七情氣鬱結成痰涎隨氣積聚堅大如塊在心腹間或塞咽喉如梅核粉絮樣咯不出嚥不下每發欲絶逆害飮食宜四七湯得效方見氣門
男女或有胸喉間梅核作恙者觸事勿怒飮食勿冷直指
梅核氣者窒礙於咽喉之間咯不出嚥不下如梅核之狀是也始因喜怒太過積熱蘊隆乃成厲痰鬱結致斯疾耳宜加味四七湯加味二陳湯醫鑑
加味四七湯
治梅核氣妙不可述紫蘇葉半夏厚朴赤茯苓陳皮枳實南星縮砂神麯各一錢靑皮七分白豆蔲六分檳榔益智仁各三分右剉作一貼薑五片水煎服醫鑑
加味二陳湯
治同上二陳湯加枳殼桔梗黃芩梔子蘇子白豆蔲各七分右剉作一貼入薑三片水煎服醫鑑
屍咽
屍咽者陰陽不和脾肺壅盛風熱毒氣不能宣通故令屍蟲發動上蝕於喉或痒或疼如䘌之候也直指
與傷寒狐惑同當參考
穀賊
穀賊者穀芒强澁藏於米而誤食之滯於咽門不能傳化故風熱倂聚與血氣搏遂令腫刺也不急治亦能殺人直指
誤呑稻麥芒在咽間不下急取鵝口中涎灌之卽下蓋鵝涎能化穀也綱目
治穀賊方
琥珀松脂各五錢䃃砂二錢半乳香一錢二分半右爲末熔黃蠟和丸芡實大常含化嚥津類聚
又方馬牙硝硏細綿裹半錢含化嚥津以差爲度又鍼刺痛處出黑血鹽湯漱口類聚
咽喉痛
咽痛云嗌痛者謂咽喉不能納唾與食而地氣閉塞也云喉痺咽嗌痛者謂咽喉俱病天地之氣幷閉塞也蓋病喉痺者必兼咽嗌痛病咽嗌痛者不能兼喉痺也綱目
咽痛者風邪客於喉間氣鬱而熱故爲咽痛直指
咽喉乾枯常如毛刺呑嚥有礙者風燥也荊防敗毒散方見寒門加薄荷黃芩半夏倍桔梗入生薑煎服入門
咽喉痛鵬砂或和膽礬白殭蠶白梅肉和噙又必用荊芥玄參
咽喉痛宜上淸元加減薄荷煎元龍腦膏方見上荊黃湯必用方甘桔湯金消丸淸火補陰湯絳雪散
上淸元
治咽喉腫痛口舌生瘡能爽神薄荷葉一斤縮砂四兩甘草二兩防風黃芩桔梗各一兩右爲末蜜和兩作二十丸每一丸常含化嚥之奇效
加減薄荷煎元
治風熱咽喉腫痛薄荷葉八兩防風川芎白豆蔲各一兩縮砂甘草各五錢龍腦五分桔梗二兩右爲末蜜和兩作三十丸每一丸常含化嚥之御藥
荊黃湯
治風熱結滯咽喉腫痛大便秘澁荊芥四錢大黃一錢右剉水煎空心服入門
必用方甘桔湯
治風熱咽喉腫痛或喉痺神效桔梗二錢甘草荊芥防風黃芩薄荷各一錢右剉作一貼水煎徐徐服加玄參一錢尤妙必用
金消丸
治咽喉腫痛黃柏荊芥射干黃芩各等分右爲末蜜丸櫻桃大每一丸含化簡易
淸火補陰湯
治虛火上升喉痛喉閉或生瘡玄參二錢白芍藥熟地黃各一錢當歸川芎黃柏童便炒知母生天花粉甘草各七分右剉作一貼水煎入竹瀝三匙溫服醫鑑
喉乾燥痛四物湯方見血門加桔梗荊芥黃柏知母煎服立已正傳
絳雪散
治咽喉熱痛腫塞寒水石煅五錢鵬砂馬牙硝朱砂各一錢龍腦半錢右爲細末每一字摻入口中嚥津直指
傷寒咽痛
傷寒陽毒陰毒皆有咽痛詳見本門仲景
伏氣之病謂非時暴寒中人伏於少陰經始不覺旬月乃發先發咽痛次必下利脈微弱古方謂之腎傷寒宜用半夏桂甘湯活人
少陰客寒咽痛宜甘桔湯桔梗湯荊芥湯方見下
半夏桂甘湯
治腎傷寒咽痛半夏薑製桂枝甘草各二錢右剉作一貼入薑五片同煎候冷徐徐呷之活人
甘桔湯
治少陰客寒咽痛桔梗三兩甘草一兩右剉五錢水煎徐徐服之加鼠粘子竹茹各一錢治咽痛尤妙海藏
桔梗湯
治同上桔梗一兩甘草二兩右剉五錢水煎如上法服之海藏
二味等分名如聖湯直指
咽喉瘡
咽瘡者胃脘實熱熏灸上焦發爲白頭赤根宜發聲散直指
咽喉生瘡痛多屬虛火遊行無制客於咽喉宜用人參荊芥蜜灸黃柏綱目
咽喉生瘡勿用生薑辛辣反甚故也綱目
楊梅天疱瘡服輕粉毒氣流注多作咽瘡潰爛詳見諸瘡門
咽喉瘡宜用利膈湯牛蒡子湯淸火補陰湯加味四物湯方見上通隘散方見下佛手散發聲散治喉痺生瘡方
利膈湯
治咽喉生瘡薄荷荊芥防風桔梗人參鼠粘子炒甘草各一兩右爲末每二錢沸湯點服咽痛加白殭蠶本事
牛蒡子湯
治咽喉腫痛牙關緊急或生瘡癰或愈後復攻胸脇氣促身熱不能坐臥牛蒡子二錢玄參犀角升麻黃芩木通桔梗甘草各一錢右剉水煎食後服入門
佛手散
治風熱咽喉腫痛生瘡薄荷葉二兩芒硝一兩甘草七錢桔梗蒲黃各五錢靑黛二錢右爲末取少許乾摻或以竹管吹入喉中
發聲散
治咽痛生瘡妨悶黃瓜蔞大者一箇桔梗七錢半白殭蠶炒五錢甘草炒二錢右爲末每取少許乾糝如咽喉腫痛左右有紅或一邊紅紫長大此藥加朴硝一錢和勻糝之如喉中有小白頭瘡前藥入白礬末半錢和糝綱目
治喉痺生瘡方
喉痺乳蛾腫痛生瘡潰爛水漿不入死在須臾用巴豆肉細辛等分爲末用紙捲藥在中兩頭撚緊從中剪斷塞入兩鼻中一時頭頂氷凉咽喉卽開種杏
喉痺失音
咽喉生瘡令閉聲不出者秘傳降氣湯方見氣門去陳皮加黃芩服之曾服凉藥自利聲音有壞者亦用秘傳降氣湯救之入門
咽痺失音宜用通隘散增損如聖湯荊芥湯通關飮桔梗湯神效散
喉閉生瘡失聲音服紫雪神效方見火門
通隘散
治喉痛生瘡聲瘂白鵬砂二錢孩兒茶靑黛滑石寒水石各一錢蒲黃馬牙硝枯白礬各六分黃連黃柏各五分片腦二分右細末煉化白砂糖和丸芡實大臥時舌壓一丸自化入喉神效一方以葦筒吹少許入喉中亦神效醫鑑
增損如聖湯
治咽喉腫痛妨悶語聲不出桔梗二兩甘草灸一兩半枳殼防風各五錢右末三錢煎水入酥如棗許攪服綱目
荊芥湯
治咽喉腫痛語聲不出嚥之甚妙桔梗二兩甘草一兩荊芥穗五錢右爲麤末每取四錢入薑三片水煎呷服三因
通關飮
治喉痺腫痛不能言語此從治之法無不愈桔梗二錢甘草灸一錢半人參白朮赤茯苓各一錢防風七分荊芥薄荷乾薑炮各五分右剉作一貼水煎服正傳
桔梗湯
治咽喉腫痛聲破難語桔梗甘草各一錢半當歸馬勃各一錢麻黃五分白殭蠶黃芩各三分桂枝少許右剉作一貼水煎服東垣
神效散
治喉痺語聲不出荊芥穗萆麻肉等分爲末蜜丸皂子大綿裹含化
又方猪牙皂角和霜梅爲末噙之三因
天行喉痺
時行咽痛宜用普濟消毒飮子方見瘟疫
喉痺一鄕皆相似者屬天行運氣之邪大忌酸藥點之寒藥下之鬱其邪於內不得出也綱目
天行喉痺取鴨觜膽礬末半錢吹入喉中吐痰立愈如無膽礬以透明綠礬代之正傳
咽喉急閉宜鍼
咽喉急閉皆屬相火惟砭刺出血最爲上策正傳
喉痺因惡血不散故也凡治此疾暴者必先發散發散不愈次取痰取痰不愈次去汚血宜鍼之綱目
凡喉閉急證速用鍼刺出血幷豁吐痰涎爲要若遲緩不救則死回春
火鬱則發之砭刺出血卽汗之之義也血出多則愈有鍼瘡者薑汁調熟水時時呷之凡關上血泡最宜鍼關下不見者令病人含水一口用蘆管尖刺鼻孔出血妙入門
一婦人患喉生蛾不肯鍼范九思云我有一藥須新筆點之乃藏鍼在筆頭內刺血出卽愈入門
咽喉腫痛惟腎傷寒及帝鍾風者忌鍼入門
咽喉急閉宜吐
凡喉痺勿論大人小兒非吐不可如膽礬石綠之類爲末薄荷汁入醋同調以鷄翎蘸藥送入喉內徐徐引痰吐出爲佳湯氏
喉痺多屬痰宜用吐法
宜用吹喉散引痰眞捷法去涎方或用好醋噙漱吐痰亦妙
吹喉散
治喉閉腫痛綠礬五錢入靑魚膽內風乾巴豆七箇去殼朴硝二錢半別硏銅靑一錢輕粉五分靑黛少許右將膽礬同巴豆於銅銚內飛過去巴豆合朴硝等四味再入麝香少許每用一字吹入喉中吐出痰血立愈正傳
引痰眞捷法
治喉痺冬月靑魚膽用白礬入內臨用加百草霜炒鹽少許醋調以鴨毛蘸藥引吐痰出如無魚膽用白礬半兩巴豆肉十枚同枯過去巴豆用礬如上法吐痰神效吐後用金鎖匙方見上吹之常服必用方甘桔湯最妙方見上入門
去涎方
治喉痺猪牙皂角五錢膽礬一錢半靑黛五分右爲末醋糊和丸櫻桃大每一丸以熟絹裹在筯頭上用好醋潤透將藥點在喉瘡上咬着筯其涎如水卽解後服防風通聖散方見風門
咽喉閉通治
火性急速故病發則暴悍或鍼或吐以宣其毒此急則治標之法也必須兼以內經從治之法以桔梗甘草玄參升麻防風羌活荊芥人參白朮茯苓之類少加乾薑附子爲嚮導徐徐頻與不可頓服此爲治之大法也切不可驟用寒凉之藥殊不知上熱未除中寒復生至於發喘發脹皆爲不治之證正傳
喉痛必用荊芥陰虛火炎必用玄參
咽喉腫痛諸證皆用淸凉散方見上加減用之回春
通用氷梅丸龍腦川芎元淸咽利膈散必用方甘桔湯方見上龍腦破毒散方見上金鎖匙方見上琥珀犀角膏方見口舌
氷梅丸
治十八種喉痺俱效又治喉風腫痛如神大南星三十五箇大半夏白礬白鹽防風朴硝各四兩桔梗二兩甘草一兩揀七分熟大梅實一百箇先將硝鹽水浸一伏時然後將各藥碾碎入水拌勻方將梅實置於水中其水淹過梅子三指爲度浸七日取出曬乾又入水中浸透曬乾竢藥水乾爲度方將梅子入磁罐封密如霜衣白愈佳用時綿裹噙在口中徐徐嚥汁下痰出卽愈回春
入門有皂角四兩無甘草
龍腦川芎丸
治咽喉諸病通利七竅爽氣淸神除熱消痰消風化滯薄荷葉五兩三錢桔梗一兩半川芎防風甘草各一兩白豆蔲五錢片腦三錢縮砂仁二錢右爲末蜜和每兩作二十丸每一丸細嚼茶淸下噙化亦可御院
此與加減薄荷煎元同而分兩異
淸咽利膈散
通治乳蛾喉閉等證桔梗連翹各一錢大黃芒硝惡實荊芥各七分片芩梔子薄荷防風玄參黃連金銀花甘草各五分其大黃芩連梔子幷酒炒右剉作一貼水煎溫服食後醫鑑
咽喉不治證
凡咽喉閉毒氣歸心胸前腫滿氣煩促下部洞泄不止者死得效
凡喉痺初發胸膈氣促咽喉腫痛手足厥冷氣閉不通卽死入門
凡咽喉痺不可純用凉藥草藥目前取效上熱未除中寒復起毒氣承入腹胸前高腫上喘下泄手足爪甲靑紫七日後全不食口如魚口者死入門
魚骨鯁
凡骨鯁在咽不下用玉屑無憂散三因
凡治鯁之法皆以類推如鸕鷀治魚鯁磁石治鍼哽髮灰治髮哽狸虎骨治骨哽各從其類也三因
諸魚膽皆下骨鯁鱖魚蠡魚鯽魚膽皆可用臘月收者尤佳取一皂子許溫酒化呷之若得吐便出未吐更飮溫酒但以吐爲妙未出更服本草
南鵬砂噙化其骨脫然而失得效
貫衆濃煎一杯半分三服連進片時一咯而骨出得效
縮砂甘草末綿裹含嚥卽吐出
野苧根洗淨爛擣如泥取櫻桃大如鷄骨以鷄羹化下如魚骨以魚羹化下立出
魚骨橫喉中鯉魚鱗皮燒作屑和水服卽出本草
魚骨在肚中刺痛煎吳茱萸汁一盞飮之骨軟而出綱目
萱草根汁飮之卽下綱目
海獺皮煮汁飮水獺亦可又鸕鷀或魚狗鳥燒灰和飮服卽下本草
鳳仙花子水硏取汁以匙送入咽呷下勿犯齒無子用根醫鑑
皂角末吹鼻得嚔卽出類聚
獸骨骾
在咽不下象牙磨水嚥下梳笏皆可用得效
桑木上蟲屑米醋煎灌漱自下得效
將狗倒弔起涎出盛椀徐徐嚥下其骨化爲水如神以狗善食諸骨也回春
諸肉骨鯁鷄足一對燒灰水調服類聚
獸骨鯁虎骨爲末水調服狸骨亦可煮汁服亦佳本草
鷄骨魚骨鯁白梅肉搥成大丸子綿裹用線穿在內冷藥送下扯住線頭在手一嘔卽出回春
玉屑無憂散
治諸骨骾不下及纏喉風寒水石煅鵬砂各三錢玄參貫衆滑石縮砂山豆根黃連甘草赤茯苓荊芥穗各五錢右爲末每一錢抄入口以新水嚥下得效
引鯁法
鯁在咽不下聚牛筋或鹿筋漬之索緊令大如彈丸持筋端呑之候至鯁處徐徐引之鯁着筋卽出本草
又法綿絮一小塊以蜜煮用如上法卽出得效
嚼薤白令柔以繩繫中呑薤到鯁處引之鯁卽隨出本草
一方用韭白如上法以茶嚥下引之亦出醫鑑
弓弦槌令頭散呑引之亦出俗方
呪法
治諸鯁不下以淨器盛新汲水一盞捧之面東默念云謹請太上東流順水急急如南方火帝律令勑一氣念七遍卽吹一口氣入水中如此七次以水與患人飮立下或云用此呪水可以食鍼幷竹刺醫鑑
禳法
治鯁不下別取魚骨一根揷於患人頭髮內不必言須臾卽下種杏
誤呑諸物
誤呑金銀物在腹中取水銀服之令消烊出也綱目
金見水銀則如泥故呑金銀物者服半兩卽消出本草
誤呑金銀及銅錢縮砂濃煎湯飮之其銅自下又葧薺硏爛服之其銅自化又堅炭爲末米飮調服從大便瀉出如烏梅狀入門
誤呑銅錢鐵物葧薺恣食須臾自化去試將一錢幷葧薺四五枚同嚼其錢立碎類聚
多食胡桃其銅自爛回春
胡粉一兩水調分再服亦出本草
誤呑錢服煉蜜二升卽出又飴糖一斤漸漸盡食之便出誤呑環及釵者服之亦出本草
誤呑銀釵簪或竹木不得出多食白糖至數斤當裹物自出類聚
小兒呑錢不出煮葵汁冷飮卽出根葉子同功本草
誤呑釵薤白暴令萎黃煮熟勿切食一大束釵卽隨出本草
誤呑鍼磁石如棗核大磨令光鑽作竅絲穿令含鍼自出本草
又方用蠶豆煮熟同韭菜喫之鍼與菜從大便而出一方用豌豆入門
誤呑竹木槍喉不下故鋸燒赤淬酒中熱飮之一法鐵斧磨水灌下亦效本草
誤呑釘幷箭鏃鍼錢等物多食猪羊肉肥脂必自裹出本草
誤呑銅鐵等物多食肥猪肉葵菜自出類聚
誤呑鉤連線者莫引之急以珠璫或琥珀珠水晶珠薏苡子輩貫着線推至鉤處引之自出類聚
誤呑桃李哽喉不下狗頭煮湯摩頭上差本草
誤呑髮繞喉不出亂髮灰水調一錢服又舊木油梳燒爲末酒調服本草
誤呑諸蟲
誤呑蜈蚣在喉悶甚急取生猪血令病人吃須臾以淸油灌口中其蜈蚣滾在血中卽吐出繼以雄黃末水調服解其毒綱目
誤呑水蛭入腹久必生育食人肝血腹痛不可忍面目黃瘦能令人死用田中乾泥一小塊小死魚三四箇將猪脂熔勻用巴豆十枚去皮硏爛入泥內爲丸菉豆大用田中冷水呑下十丸須臾大小水蛭皆下却以四物湯方見血門加黃芪煎服調補入門
水蛭入腹濃茶多服自下種杏
誤呑水蛭宜食蜜卽化爲水又田中泥作丸櫻桃大白水和下一丸蛭卽下回春
單方
凡二十八種有聖煙筒吹喉散
白礬
治咽喉閉明白礬末一錢巴豆肉一粒同熬乾取礬爲末吹入喉中涎出自愈直指
纏喉風白礬末半錢烏鷄子淸一箇調勻灌入喉中立效如神綱目
朴硝
治喉痺神驗含口中細細嚥汁立差馬牙硝焰硝同功本草
咽中瘡腫朴硝一錢萆麻子去皮一粒同硏新水和服卽效綱目
鵬砂
治咽喉痺最爲要切含化嚥津本草
治穀賊鵬砂馬牙硝等分爲末綿裹半錢含嚥汁直指
升麻
治咽喉痺痛剉煎取汁含之本草
馬藺根
治喉閉垂死取根擣絞取汁稍稍嚥之口噤者灌下葉及子同功子則取四十九枚爲末水調服葉則取二兩水煎服本草
牛蒡子
治喉痺取子一合半生半炒爲末熱酒調下一錢又牛蒡子六分馬藺子八分爲末煖水調一錢服立差本草
桔梗
療咽喉痛及喉痺桔梗甘草等分水煎細呷之
喉痺深腫連頰吐氣數者名馬喉痺取二兩剉水三升煎至一升分三服本草
射干
主喉閉水漿不入採根擣取汁細呷之治喉痺最捷或釅醋同硏取汁噙引出涎更妙
萆麻子
治喉痺及咽腫生瘡取子去皮一箇朴硝一錢新水同硏服連進卽效
又法萆麻子取肉槌碎紙捲作筒燒煙吸之治喉痺名聖煙筒正傳
馬勃
治喉閉咽痛以蜜揉拌小以水調呷本草
又同白礬等分爲末以鵝翎管吹入喉中吐痰妙綱目
皂莢
治急喉閉槌碎去皮子挼水一盞灌下或吐或不吐卽安得效
蠡魚膽
治急喉閉取少許點患處藥至卽差病深則水調灌之臘月收者佳本草
壁錢
治喉痺雙乳蛾壁錢窩一箇取患者腦後髮拔一根纏定錢窩燈上以銀簪桃而燒之存性爲末吹入患處立消回春
又壁錢燒存性白礬枯髮灰等分爲末吹入喉中治喉閉名吹喉散醫鑑
蠐螬
治喉痺取汁點在喉中卽喉開本草
蛇蛻
治喉閉燒爲末吹入喉中
治纏喉風氣不通蛇蛻灸黃當歸等分爲末酒服一錢愈本草
蚯蚓
治喉閉取汁呑之咽喉卽開本草
白殭蠶
治急喉閉爲細末薑汁調灌下立愈本草
又殭蠶炒白礬生等分爲末白梅肉和丸皂子大綿裹含化嚥汁差直指
螻蛄
治咽喉哽噎又治諸物骾不下取腦呑之本草
石蟹
治咽喉腫塞擣絞取汁灌之卽開本草
雄雀糞
治咽喉閉塞口噤取糞細硏溫水調灌半錢本草
鷄子
開咽喉又治咽喉塞生鷄卵一枚去黃留白着米醋煻火沸起就熱飮醋盡一二次卽差綱目
瓠花上飛蛾
治咽喉腫痛閉塞燒爲末吹入喉中神效俗方
梨汁
治喉痺熱痛上好消梨杵取汁頻飮之多服爲良正傳
蘿蔔汁
治喉痺水穀不下取汁徐徐嚥之卽愈綱目
飴糖
治魚骨鯁不下作丸如鷄子黃大呑之若不下大作丸嚼下之爲妙本草
米醋
斂咽瘡治喉痺用好醋噙漱吐痰爲妙回春
大麥麪
治纏喉風食不能下取麪作稀粥令嚥之旣滑膩容易下咽以助胃氣本草
脂麻
治穀賊炒爲末湯點服之直指
鍼灸法
喉閉少商合谷尺澤皆鍼之
喉痺因惡血不散故也砭出惡血最爲上策綱目
咽喉腫痺鍼風府主咽喉諸病及毒氣歸心等項惡證無不效又鍼少商咽喉腫痛皆治之又鍼合谷又鍼上星治頰腫纏喉風等證又鍼足三里得效
喉痺刺手少陰卽神門穴綱目
喉閉刺手足少陽井卽關衝竅陰東垣
喉痺乳蛾取少商照海太衝東垣
咽喉閉塞取照海靈樞
牙關不開取陽靈穴出血卽愈得效
喉痺取豊隆涌泉關衝少商隱白少衝綱目
累年喉痺男左女右手大指甲第一節灸二三小壯
根脚咽喉常發者耳垂珠下半寸近顋骨灸七壯二七尤妙得效
足陽明之別名曰豊隆其病氣逆則喉痺卒瘖宜取之靈樞
頸項
頸項寸數
結喉以下至缺盆中長四寸項髮以下至背骨長二寸半靈樞
頸項部位
前曰頸後曰項
缺盆之中任脈也名曰天突一次任脈側之動脈足陽明也名曰人迎二次手陽明之脈名曰扶突三次手太陽之脈名曰天窓四次足少陽之脈名曰天容五次手少陽之脈名曰天牖六次足太陽之脈名曰天柱七次項中央督脈名曰風府靈樞
項强
諸痙項强皆屬於濕內經
項强卒口噤背反張爲痓仲景
頸項乃足太陽膀胱之經足少陰腎經與膀胱經爲表裏故太陽感風濕爲頸項强痛身腰反張爲痓本事
項强宜木瓜煎椒附散回首散羌活勝濕湯
一人項强不能回顧動則微痛脈弦數實作痰熱客太陽經治用二陳湯方見痰飮加酒芩羌活紅花二服愈
傷寒項强結胸項强痓病亦項强幷見本門
木瓜煎
治筋急項不得轉側木瓜兩箇取蓋去瓤沒藥五錢乳香二錢半幷硏右二味入木瓜中用蓋蓋了竹簽簽定飯上蒸三四次硏爛成膏每服三五匙地黃酒化下酒法地黃汁半盞好酒二盞相和用溫服
有人患此證自午後發至黃昏時定予曰此患必從足起蓋足太陽之筋自足至項筋者肝之合也自離至兌陰旺陽弱之時故靈寶畢法云離至乾腎氣絶而肝氣弱肝腎二藏受陰氣故發於是時授此方三服而愈本事
椒附散
治腎氣上攻項背不能轉移大附子一箇炮去皮臍末之右末每二錢好川椒二十粒白麪塡滿水一盞半薑七片煎至七分去椒入鹽空心溫服
一人患項筋痛連背胛不可轉移服諸風藥皆不效予憶千金髓有腎氣攻背强一證與此方一服差蓋腎氣自腰狹脊上至曹溪穴然後入泥丸宮曹溪一穴非精於搬運者不能透今逆行至此不得通用椒以引歸經則安矣氣上逆椒下達故服之卽愈本事
回首散
治頭項强急筋急或挫枕轉項不得者烏藥順氣散方見風門加羌活獨活木瓜水煎服醫鑑
羌活勝濕湯
治太陽經中寒濕項强或似拔不得回顧羌活獨活各二錢藁本防風甘草各一錢川芎蔓荊子各五分右剉作一貼水煎服東垣
項軟
項軟者天柱骨倒也宜用健骨散生筋散方幷見小兒小兒久患疳疾體虛不食及諸病後天柱骨倒醫者不識謂之五軟綱目
小兒因風頸起軟頭不得正或去前或去後宜用天柱元五加皮散風熱項軟合用凉肝元方見小兒得效
天柱元
治項軟蛇含石一大塊火煆醋淬七次鬱金末少許右硏細入麝香少許飯丸芡實大每一丸荊芥湯入薑汁二三點化下得效
五加皮散
治同上取皮爲末酒調傅項骨上乾則易濕者得效
風府宜護
風府穴名也在腦後
內經曰巨陽者諸陽之屬也其脈連於風府故爲諸陽主氣也然則固傷寒之所自起也北人皆以毛裹之南人怯弱者亦以帛護其項俗謂三角是也凡怯弱者須護其項後可也資生
單方
凡四種
黑豆
治頭項强不得顧視豆蒸熟納袋中枕之本草
桃葉
治風項强不得回顧生桃葉蒸熱入袋着項上熨之本草
活鼠
項强身中急者取活鼠破腹去五藏就熱傅之卽差本草
萆麻葉
治風濕項强常傅之爲妙俗方
鍼灸法
項强取承漿風府綱目
頸項痛强取通天百會風池完骨瘂門大杼甲乙
頸項痛取後谿綱目
頸腫取足陽明手陽明兩經綱目
背
背脊骨節有數
膂骨以下至尾骶二十一節長三尺靈樞
上七椎每椎一寸四分一釐共九寸八分七釐中七椎每椎一寸六分一釐共一尺一寸二分七釐下七椎每椎一寸二分六釐共八寸八分二釐神應
二十一椎長三尺校之則上七椎共九寸八分七釐中七椎下七椎共二尺一分三釐合爲三尺資生
背有三關
問背後三關答曰腦後曰玉枕關夾脊曰轆轤關水火之際曰尾閭關乃精氣升降之道路也正理
人之脊骨二十四節節之末名曰尾閭穴又名龍虎穴又名曹溪路又名三岔路又名河車路又名朝天嶺又名上天梯
尾閭穴之骨頭圓如潼金上有九竅內外相連卽泥丸宮也
脊骨兩傍三條逕路上衝直至頂門泥丸宮下降復至丹田復連至尾閭穴
尾閭穴乃下關也從下至上十八節乃中關也泥丸宮爲上關此三關也正理
脈法
靈樞曰腎脈緩甚爲折脊
內經曰寸口脈中手促上擊者曰肩背痛
脈大者心下有留飮其人背寒冷仲景
凡背惡寒甚者脈浮大而無力是陽虛也
背爲胸府
背者胸中之府背曲肩隨胸將壞矣內經元本胸作府誤也
背寒
內伏寒痰則寒從背起冷如掌大直指
背惡寒是痰飮仲景云心下有留飮其人背惡寒冷如氷茯苓丸方見痰飮主之綱目
背心常一片氷冷者痰飮也導痰湯方見痰飮合蘇子降氣湯方見氣門服之入門
凡人每日背上一條如線而寒起者痰也宜吐下之
背寒有陰有陽傷寒少陰證背惡寒者口中和陽明證背惡寒者口中乾燥此寒熱之辨也入門
背寒宜貼禦寒膏醫鑑
禦寒膏
治體虛人背上惡寒或夏月怕脫衣及婦人産後被風冷手足冷痛至骨又治腰痛生薑半斤取自然汁入明膠三兩乳香沒藥各一錢半銅杓內煎化移在滾湯內頓以柳條攪至成膏又入川椒末少許再攪勻用皮紙攤貼患處用鞋底烘熱熨之候五七日脫下或起小瘡不妨醫鑑
背熱
背熱屬肺肺居上焦故熱應於背入門
背痛
肩背痛屬肺分野內經曰西風生於秋病在肺兪在肩背故秋氣者病在肩背又曰秋脈太過則令人逆氣背痛慍慍然綱目
肺病者喘咳逆氣肩背痛汗出又曰邪在腎則病肩背頸項痛靈樞
肩背痛宜用通氣防風湯脊痛項强腰似折項似拔宜羌活勝濕湯方見頸項
背心一點痛宜三合湯醫鑑
脊骨胛眼痛宜蒼朮復煎湯
臀尖痛者陰虛而膀胱有火也四物湯方見血門加知母黃柏及桂少許有痰合二陳湯方見痰飮加澤瀉前胡木香爲引痛甚加乳香沒藥入門
背疼乃作勞所致技藝之人與士女刻苦者多有此患色勞者亦患之惟灸膏肓穴爲妙資生
一男子患背胛縫有一線痛起上肩跨至胸前側脇而止其痛晝夜不歇診其脈弦而數重取豁大左大於右予意背胛小腸經也胸脇膽經也此必思慮傷心心藏未病而小腸府先病故痛從肩胛起及慮不能決乃歸之膽故痛至胸脇而止乃小腸火承膽木子來承母是爲實邪詢之果因謀事不成而病用人參四分木通二分煎湯呑龍薈丸方見五藏數服而愈丹溪
通氣防風湯
治太陽經中寒濕肩背痛不可回顧又云肩背痛乃風熱承肺肺氣鬱甚也黃芪升麻柴胡各一錢防風羌活陳皮人參甘草各五分靑皮三分白豆蔲黃柏各二分右剉煎服東垣
三合湯
治背心一點痛烏藥順氣散方見風門合二陳湯方見痰飮香蘇散方見寒門加羌活蒼朮水煎服醫鑑
蒼朮復煎湯
治寒濕相合腦痛脊骨胛眼痛膝臏痛蒼朮四兩水二椀煎至一椀去滓入羌活升麻澤瀉柴胡藁本白朮各五分黃柏三分紅花少許右剉入蒼朮湯內再煎至半去滓服
脊强
督脈之別名曰長强其病實則脊强靈樞
足太陽之脈病腰脊强痛靈樞
膀胱腎間冷氣攻衝背膂腰脊强俛仰不利宜烏沈湯方見氣門
脊痛項强背痛不可回顧此足太陽手太陽經中濕氣鬱不行也宜羌活勝濕湯方見頸項
背傴僂
中濕背傴僂足攣成廢甘遂一錢爲末入猪腰子內煨食之上吐下瀉卽愈入門
一人背傴僂足攣脈沈弦而細以煨腎散與之上吐下瀉凡三服乃愈方見三法
腰脊間骨節突出亦是中濕內經曰濕熱不攘大筋緛短小筋弛長緛短爲拘弛長爲痿註曰大筋受熱則縮而短小筋得濕則引而長是故背傴僂而骨節突出也依上法治之綱目
老人傴僂乃精髓不足而督脈虛也宜用補腎益精髓之劑類聚
龜背
詳見小兒門
單方
凡四種
羌活
治風濕脊痛項强不可回顧剉水煎服之湯液
獨活
治中濕頸項難舒剉酒水煎服本草
烏藥
治膀胱腎間冷氣攻衝背膂剉水煎服或末服之湯液
膃肭臍
主治背膊勞悶或痛酒灸末服或丸服本草
鍼灸法
脊膂强痛取人中綱目
肩背疼取手三里綱目
背痛連胛取五樞崑崙懸鍾肩井及胛縫穴在背端骨下直腋縫尖及臂取二寸半瀉六吸綱目
背疼乃作勞所致惟膏肓爲要穴或背上先疼遂牽引肩上而疼者乃膏肓爲患當灸膏肓兪及肩井可愈資生
外形篇卷之三
胸
胸膈之名有義
夫人之胸者呼吸之所經飮食之所過一或失節則疾病邪氣交至於胸中乃有凶之兆故謂之胸也入式
膈膜在心肺之下與背脊胸腹周回相着如幕不漏蓋膈者隔也遮隔濁氣不使上熏於心肺故謂之膈也入門
胸膈度數
胸圍四尺五寸缺盆以下至𩩲骬長九寸靈樞
咽以下膈以上通謂之胸入門
胸膈部位
膈者心肺之分野也綱目
胸腹者藏府之郭也膻中者心主之宮城也靈樞
咽之下胃脘也貫膈與肺系相幷在肺系之後其上卽咽門也胃脘之下卽胃之上口也謂之賁門其膈膜相貼之間亦漫脂相包也入門
胃脘一作管貫膈與心肺相通膈膜相綴也入門
心包絡在心下橫膈膜之上竪斜膈膜之下與橫膜相粘黃脂漫包者心也漫脂之外細筋膜如絲與心肺相連此包絡也入門
臟腑經脈皆貫膈
手太陰之脈上膈屬肺
手陽明之脈下膈屬大腸
足陽明之脈下膈屬胃絡脾
足太陰之脈上膈挾咽其支者別上膈注心中
手少陰之脈下膈絡小腸
手太陽之脈下膈屬小腸
足少陰之脈上貫肝膈
手厥陰之脈下膈歷絡三焦
手少陽之脈下膈偏屬三焦
足少陽之脈貫膈絡肝屬膽
足厥陰之脈上貫膈布脇肋
已上十一經皆貫膈惟足太陽循下于背故不貫膈銅人
脈法
脈陽微陰弦則胸痺而痛陽微故知在上焦陰弦故知胸痺心痛仲景
胸痺痛寸口脈沈而遲關上小緊而數仲景
心腹痛宜見沈細不宜見浮大得效
心腹痛脈宜沈細忌浮大弦長醫鑑
心腹痛脈沈細宜浮大弦長命必殂脈訣
沈弦細動皆是痛證心痛在寸腹痛在關下部在尺脈象顯然脈訣
胸痞脈滑爲有痰結弦伏亦痞澁則氣劣脈訣
心痛左手脈數熱多也脈濇有死血也右手脈緊實是痰積也脈大必是久病也兩手脈堅實不大便可下之痛甚者脈必伏
痞病右關脈多弦弦而遲者必心下堅正傳
心脈微急爲痛微大爲心痺引背痛短而數或濇者心痛正傳
心痛與胃脘痛病因不同
心之包絡與胃口相應往往脾痛連心或陽虛陰厥亦令心下急痛直指
眞心痛卽死不治其久心痛者是心之支別絡爲風邪冷熱所承痛故成疹不死發作有時經久不得差也得效
胃之上口名曰賁門賁門與心相連故經所謂胃脘當心而痛今俗呼爲心痛者誤也夫九種心痛詳其所由皆在胃脘而實不在於心也正傳
胃脘當心而痛脾藏連心而痛局方皆云心痛蓋心痛少而脾胃痛居多心痛因傷思慮脾胃痛因傷飮食或痰飮故也入門
心病者胸中痛內經
諸經心痛引背多屬風冷諸府心痛難以俛仰嘔瀉多屬熱入門
心痛有九種
一曰蟲二曰疰三曰風四曰悸五曰食六曰飮七曰冷八曰熱九曰去來下通用手拈散九痛元通靈散拈痛元神聖代鍼散方見前陰
手拈散
治九種心痛及心脾痛極驗詩曰草果玄胡索靈脂幷沒藥酒調三二錢一似手拈却綱目
九痛元
治九種心痛及積冷心胸痛炮附子三兩吳茱萸人參乾薑炮巴豆去皮油各一兩狼毒五錢右爲末蜜丸梧子大溫酒下三五丸局方
通靈散
治九種心痛蒲黃五靈脂各一兩木通赤芍藥各五錢右剉五錢水煎入鹽少許服入門
拈痛元
治九種心痛乾薑生七錢半五靈脂木香當歸蓬朮各五錢右末蜜丸梧子大陳皮煎湯下二三十丸直指
蟲心痛
胃脘痛痛定便能食時作時止者是蟲痛也
心痛吐水者蟲痛不吐水冷心痛綱目
蟲痛之證心腹痛上下攻刺嘔噦涎沫或吐淸水面色靑黃宜化蟲丸化蟲散妙應丸三方幷見蟲門
蟲痛二陳湯方見痰飮加苦練根煎服醫鑑
蟲痛小兒多有之當與蟲部參考治之
疰心痛
卒感惡忤屍疰神昏卒倒口噤不省宜蘇合香元方見氣門
備急丸方見救急
與中惡同治入門
風心痛
因傷風冷或肝邪承心兩脇引痛宜麻黃桂枝湯或分心氣飮方見氣門入門
悸心痛
因七情怔忡驚悸以致心痛宜四七湯方見氣門加味四七湯方見神門七氣湯正氣天香湯方幷見氣門入門
心傷者勞役則頭面赤而下重心中痛而自煩發熱臍上跳其脈弦宜辰砂妙香散方見神門入門
食心痛
因食生冷或食物過多以致心痛宜香蘇散方見寒門平胃散方見五藏香砂養胃湯方見內傷入門
飮心痛
傷水飮聚痰涎心痛如刺宜芎夏湯方見痰飮五苓散方見寒門水飮流注胸脇痛三花神祐丸方見下門入門
冷心痛
寒氣客於背兪之脈則血脈澁血脈澁則血虛血虛則痛其兪注於心故相引而痛內經
形寒飮冷當風取凉或腎邪承心痛則心懸若飢泄利下重宜五積散入門
寒冷心痛宜扶陽助胃湯桂枝四七湯鷄舌香散神效散却痛散草豆蔲丸溫胃湯抽刀散二薑丸
扶陽助胃湯
治胃脘當心而痛經曰寒氣客於腸胃之間則卒然痛得熱則已此藥主之附子炮二錢乾薑炮一錢半草豆蔲益智仁白芍藥酒炒人參甘草灸官桂各一錢吳茱萸白朮陳皮各五分右剉作一貼薑三片煎入竹瀝薑汁調服水煎服
桂枝四七湯
治寒邪客搏心痛桂枝半夏各二錢白芍藥酒炒一錢半白茯苓厚朴枳殼各七分人參紫蘇葉甘草灸各五分右剉作一貼入薑三片棗二枚水煎服直指
鷄舌香散
治心腹冷痛丁香百枚白芍藥酒炒二兩良薑一兩甘草灸五錢右爲末每取二錢陳米飮調下得效
神效散
治一切心脾疼遇冷便作引入背膂痛不可忍服之絶根木香靑皮陳皮麥芽枳殼三稜蓬朮神麯白芍藥白芷肉桂玄胡索破故紙甘草各七分蓽澄茄丁香各三分右剉作一貼入薑五片棗二枚水煎服得效
却痛散
治心氣冷痛不可忍川烏炮一錢半當歸肉桂石菖蒲木香胡椒各一錢五靈脂蒲黃炒各五分右剉作一貼入鹽醋各少許水煎服入門
草豆蔲丸
治秋冬傷寒冷物胃脘當心而痛枳實二兩草豆蔲煨白朮各一兩麥芽炒神麯炒半夏製各五錢乾生薑靑皮陳皮各二錢炒鹽五分右末蒸餠和丸菉豆大白湯下五七十丸東垣
溫胃湯
治服寒藥多胃脘痛陳皮黃芪各七錢益智仁六錢白豆蔲薑黃乾薑澤瀉各三錢縮砂厚朴人參甘草各二錢右爲末每三錢入薑三片水煎服東垣
一名益胃散入門
抽刀散
治急心冷痛斑猫七箇胡椒四十九粒右同炒令猫焦碎去之取椒爲末熱酒調下
二薑丸
大治心脾冷痛炮乾薑良薑等分爲末麪糊和丸梧子大橘皮湯呑下二三十丸綱目
熱心痛
積熱攻心暑毒入心面目赤黃身熱煩躁掌中熱大便堅宜連附六一湯金鈴子散莎芎散梔薑飮甚者大承氣湯方見寒門下之入門
實熱心痛小柴胡湯方見寒門去人參甘草加枳殼梔子仁赤芍藥各一錢水煎服醫鑑
連附六一湯
治熱鬱胃脘痛甚黃連六錢附子一錢右剉作一貼入薑三棗二水煎熱服入門
金鈴子散
治熱厥心痛金鈴子玄胡索各一兩右爲末每二錢酒調下痛止與枳朮丸方見內傷去其餘邪保命
一名玄金散入門
莎芎散
治曾服熱藥熱物致胃脘痛久成痼疹香附子川芎各五錢黃連梔子各二錢半木香乾薑各一錢半檳榔酒黃芩芒硝各一錢右爲末每二錢熱薑湯調痛時服入門
梔薑飮
治胃熱作痛山梔仁十五枚炒焦水一盞煎至六分入生薑汁三匙再煎熱服或入川芎一錢尤妙入門
去來痛
心痛或作或止久而不愈也
心包絡爲風邪冷熱所承痛故成疹不死發作有時經久不得差神仙九氣湯方見氣門呑下九痛元方見上一服卽止得效
心胃久痛宜用莎芎散方見上妙應丸方見蟲門丁香脾積元方見內傷
心痛亦有六
一曰脾心痛二曰胃心痛三曰腎心痛四曰積心痛五曰厥心痛六曰眞心痛類聚
脾心痛
脾心痛者心下急痛也
心痛甚而至於脇下如刀劙之痛者已連及於脾藏矣古方名爲脾痛者是也正傳
如以錐鍼刺其心心痛甚者脾心痛也靈樞
宜用訶子散手拈散方見上復元通氣散方見氣門
訶子散
治心脾冷痛不可忍一服見效訶子炮厚朴乾薑炮草果陳皮良薑炒茯苓神麯炒麥芽炒甘草灸各等分右麤末每三錢水一盞入鹽一捻候痛時煎服得效
胃心痛
胃心痛者腹脹而心痛胃脘當心而痛內經曰木鬱之發民病胃脘當心而痛上支兩脇嗝咽不通又厥陰之勝胃脘當心而痛綱目
蓋木氣被鬱發則太過故民病有土敗木賊之候也夫胃爲脾之府陽先於陰故藏未病而府先病也正傳
宜用草豆蔲丸方見上加味枳朮丸淸熱解鬱湯淸鬱散
加味枳朮丸
治淸痰食積酒積茶積肉積在胃脘當心而痛及痞滿惡心嘈雜噫氣呑酸嘔吐脾疼等證白朮三兩枳實蒼朮猪苓麥芽炒神麯炒半夏各一兩澤瀉赤茯苓川芎黃連東壁土同炒白螺螄殼煆各七錢縮砂草豆蔲黃芩東壁土炒靑皮蘿葍子炒乾生薑各五錢陳皮去白便香附瓜蔞仁厚朴檳榔各三錢木香甘草各二錢右爲末靑荷葉泡湯浸粳米粉作糊和丸梧子大淸米飮下百丸正傳
淸熱解鬱湯
治心痛卽胃脘痛一服立止山梔子炒黑一錢半枳殼川芎香附子各一錢黃連炒蒼朮各七分陳皮乾薑炒黑甘草灸各五分右剉作一貼薑三片水煎服戒飮食半日醫鑑
淸鬱散
治胃中有伏火膈上有稠痰胃口作痛及嘔吐酸水惡心煩悶半夏陳皮白茯苓蒼朮便香附神麯黃連薑汁炒梔子薑汁炒各一錢川芎六分乾薑炒黑五分甘草灸二分右剉作一貼入薑三片水煎服醫鑑
腎心痛
心痛與背相控善瘈如從後觸其心傴僂者腎心痛也靈樞
下重而苦泄寒中名腎心痛類聚
腎傳之心病筋脈相引心下急痛病名曰瘈內經
腎之積名曰奔豚自臍下上衝心痛最甚五苓散方見寒門去白朮倍肉桂服之入門
宜用神保元烏沈湯方幷見氣門蟠葱散方見前陰神聖復氣湯
神聖復氣湯
治腎元與膀胱經中陽氣不足致胸脇臍腹牽引冷痛大惡風寒或上熱如火下寒如氷等證預先一日用黃柏黃連生地黃幷酒洗枳殼各三分別用新水浸又取細辛川芎蔓荊子碎各二分別用新水浸別取羌活柴胡各一錢藁本甘草各八分半夏升麻各七分當歸六分防風人參郁李仁各五分乾薑炮附子炮各三分白葵花三朶去心碎右剉作一貼水五大盞同煎至二盞入黃芪草豆蔲煨各一錢橘紅五分同煎至一盞乃入前浸兩藥再煎至一大盞去渣熱服空心東垣
積心痛
飮食積聚遇食還發名曰積心痛類聚
凡人飮食後忽然暈倒口噤不言目不識人四肢不擧多因飮食過度氣道窒塞或着氣惱而然急用薑鹽湯多灌探吐之後服平胃散方見內傷六君子湯方見痰飮
食積心痛宜用行氣香蘇散煮黃丸方見下草豆蔲丸方見上加味枳朮丸方見上
行氣香蘇散
治內傷生冷外感風寒又觸七情惱怒飮食塡滯胸腹脹痛紫蘇葉陳皮蒼朮香附子烏藥川芎羌活枳殼麻黃甘草各一錢右剉作一貼薑三片水煎不拘時溫服回春
厥心痛
厥心痛者因內外邪犯心之包絡或他藏之邪犯心之支脈謂之厥者諸痛皆少陰厥陰氣逆上衝又痛極則發厥也入門
厥心痛者他藏病干之而痛也邪在心則亦心痛綱目
寒厥心痛者手足厥逆而通身冷汗出尿淸不渴氣微力弱急以朮附湯方見寒門溫之熱厥心痛者身熱足冷痛甚煩躁其脈洪大可與金鈴子散方見上保命
乍間乍甚成疹久不死名曰厥心痛類聚
眞心痛
心痛手足靑至節名曰眞心痛類聚
眞心痛者手足靑至節心痛甚朝發夕死夕發朝死靈樞
眞心痛者大寒觸犯心君或汚血衝心手足靑過節者朝發夕死夕發朝死正傳
心爲諸藏之主不可傷傷之而痛者爲眞心痛手足靑至節朝發夕死夕發朝死不假復治得效
眞心痛者因內外邪犯心君一日卽死無治法入門
心腹幷痛
心腹幷痛宜二炒香良散二胡散厚朴湯桂靈散鷄舌香散方見上蟠葱散方見前陰五積散方見寒門備急丸方見救急蘇合香元方見氣門
二炒香良散
治心腹痛香附子良薑等分各炒爲末入鹽少許每二錢米飮調下若同炒則無效入門
二胡散
治心腹痛玄胡索胡椒等分爲末每二錢溫酒調下入門
厚朴湯
治虛寒心腹滿痛厚朴陳皮各二錢赤茯苓乾薑炮甘草灸各一錢右剉水煎服之東垣
桂靈散
治心腹大痛危急者桂心五靈脂良薑炒厚朴製各等分右細末熟醋湯服一錢立止
七情作心痛食積痰飮瘀血皆作胃脘痛
七情心痛
七情者喜怒憂思悲驚恐蓋喜則氣散怒則氣上憂則氣沈思則氣結悲則氣消驚則氣亂恐則氣下六情皆令心氣鬱結所以作痛惟喜則氣散所以散六情之鬱能止痛也
息城司侯聞父死于賊乃大悲哭哭罷便覺心痛日增不已月餘成塊狀如覆杯大痛不堪百藥無效戴人至學巫者雜以狂言以謔病者至是大笑不忍回面向壁數日心中結硬皆散戴人曰憂則氣結喜則氣散又云喜勝悲內經自有此法入門
宜用加味四七湯方見神門分心氣飮方見氣門
食積胃脘痛
飮食過多以致積滯成胃脘痛先用吐法次用香蘇散方見寒門入生薑葱白烏梅煎服得效
或平胃散方見內傷加神麯麥芽山楂肉入門
宜用加味二陳湯方見痰飮加味枳朮丸方見上
痰飮胃脘痛
胃中若有流飮淸痰作痛腹中漉漉有聲及手足寒痛或腰膝背脇抽掣作痛宜用小胃丹控涎丹方幷見痰飮三花神祐丸方見下門芎夏湯方見痰飮加味二陳湯方見內傷加味枳朮丸方見上
一方治痰飮胃脘痛白螺螄殼火煆南星炮滑石梔子炒便香附子蒼朮各一兩枳殼靑皮木香半夏縮砂各五錢右爲末薑汁浸蒸餠和丸菉豆大每五七十丸薑湯下春加川芎夏黃連冬吳茱萸
一名白螺殼丸入門
瘀血胃脘痛
心痛脈澁者有死血也又云作時飮湯水下作吃者有死血桃仁承氣湯方見寒門下之
如平日喜食熱物以致死血留於胃口作痛者桃仁承氣湯下之輕者韭汁桔梗開之
飮湯水嚥下作𩚚乃素食熱物血死胃脘桃仁承氣湯下之入門
婦人瘀血入心脾痛甚者五積散方見寒門加三稜蓬朮桃仁紅花入門
宜用失笑散方見婦人神仙沈麝元方見氣門玄胡索丸勝金散
玄胡索丸
治死血作心痛玄胡索一兩半桂心紅花滑石紅麯各五錢桃仁三十枚右爲末湯浸蒸餠和丸梧子大醋湯下五七十丸入門
勝金散
治瘀血心痛桂枝玄胡索五靈脂當歸各等分右爲末每三錢酒水各半煎服直指
心胃痛當分虛實
按之痛止者爲虛二陳湯方見痰飮加炒乾薑和之
虛痛宜歸脾湯方見神門加味小建中湯參朮散
按之痛反甚者爲實宜大柴胡湯方見寒門下之仲景
實痛宜梔萸丸煮黃丸
加味小建中湯
治心腹痛不可忍按輕却痛按重則愈皆虛寒證白芍藥酒炒三錢桂心一錢半甘草灸遠志薑汁炒各一錢右剉作一貼薑五片棗二枚水煎服得效
參朮散
治虛弱人心脾痛人參白朮乾薑炮白豆蔲縮砂丁香橘皮甘草炒各一錢右剉作一貼薑三片水煎服入炒過眞蚌粉一錢倂服尤效得效
梔萸丸
治氣實心痛按之尤痛山梔仁炒焦一兩半吳茱萸香附子各二錢半右爲末蒸餠和丸如川椒大以生薑生地黃煎湯下二三十丸入門
煮黃丸
治大實心痛因怒後飮食卒痛注悶心胸高起手不可近便閉者可下之雄黃水飛一兩巴豆肉五錢白麪二兩右硏勻水丸梧子大取十二丸用漿水煮熟漉入冷漿內沈冷每一時冷漿水下一丸一日盡用十二丸得利卽止宜服藁蒼湯以去餘邪入門
藁蒼湯
服煮黃丸後服此斷根藁本五錢蒼朮一兩右剉每五錢水煎服入門
心胃痛治法
凡心胃痛須分新久若明知身受寒氣口喫寒物而得者於初得之時當與溫散或溫利之溫散謂麻黃桂枝湯桂枝四七湯方見上溫利謂九痛元煮黃丸方幷見上得之稍久則成鬱鬱久則蒸熱熱久必生火若行溫散溫利寧不助火添病耶由是方中多以山梔爲熱藥之向導則邪易伏病易退正氣復而病安矣
寒冷自外而入初則是寒鬱久則變熱始終俱是熱也宜分寒熱血蟲四條寒則溫之熱則淸之血則散之蟲則殺之庶乎不惑也
麻黃桂枝湯
治外因寒冷心痛惡寒發熱內攻五藏拘急不得轉側麻黃桂枝芍藥細辛乾薑甘草各一錢香附子半夏各七分右剉作一貼薑五片水煎服三因
諸痛不可用補氣藥
痛甚則脈必伏多用溫藥附子之類不可用參朮蓋諸痛不可補氣故也
諸痛不可用補氣藥氣旺不通而痛愈甚矣醫鑑
心胃痛劫藥
止痛劫藥用倉卒散連附六一湯方見上抽刀散方見上愈痛散梔薑飮方見上神靈丹治心頭疼方
心痛用山梔幷劫藥止之又復發前藥必不效可加玄明粉一錢卽止
倉卒散
治氣自腰腹間攣急疼痛不可屈伸痛不可忍自汗如洗手足氷冷垂死者山梔子四十九枚連皮燒半過大附子一箇炮去皮臍右麤末每三錢水一盞酒半盞煎至七分入鹽少許服得效
加川芎一錢尤妙醫鑑
一名梔附湯治疝入門
愈痛散
治急心痛胃疼五靈脂玄胡索炒蓬朮煨當歸良薑炒各等分右爲末每二錢熱醋湯調服
神靈丹
專治急心痛立效五靈脂蒲黃炒各一兩良薑五錢以斑猫二十箇同炒焦去猫防己五錢右細末醋糊和丸如皂角子大每一丸艾醋湯調下或爲末酒下二錢亦可活心
治心頭疼方
歌曰三箇烏梅三箇棗七箇杏仁一處擣麝香一粒用酒煎永不心疼直到老
烏梅三箇大棗三箇俱去核杏仁泡去皮尖麝香如小豆一粒右共擣爲泥黃酒一鍾同煎兩沸溫服正疼時服之婦人尤神效當時卽止必用
心胃痛宜吐
凡心痛皆痰粘通用二陳湯方見痰飮隨證加減入門
凡痛攻走腰背發厥嘔吐諸藥不效二陳湯加蒼朮川芎梔子煎服探吐積痰椀許乃愈入門
多飮鹽湯以鵝翎探吐痰積痛卽止醫鑑
飮食過傷心胸痛甚不省人事多飮薑鹽湯探吐之卽止痛雜著
食積痰心胃痛甚以瓜蔕散方見吐門吐之又蘿葍子五合油炒擂碎和漿水濾汁入油與蜜各少許旋旋溫服吐之
心胃痛宜下
心脾痛大小便不通者此是痰隔中焦氣聚下焦也
心痛脈堅實不大便者下之宜大柴胡湯方見寒門胃脘有濕而痛小胃丹方見痰飮下之
通則不痛不通則痛又云諸實爲痛痛隨利減凡心胃痛甚須用下藥利之是爲捷法東垣
大凡心腹痛嘔吐大便不通者欲利其大便諸藥皆吐惟蘇感元薑汁泡湯呑下最妙麝香蘇合元方見氣門四分感應元方見大便六分硏和作丸菉豆大下二三十丸直指
宜用九痛元煮黃丸方幷見上神保元方見氣門
飮食禁忌
心痛雖日數多不喫飯不死若痛止便喫物卽還痛必須三五服藥方可喫物
凡心痛數日不食無妨痛止恣食卽復發入門
病安之後若縱恣口味病必復作勿歸咎於醫也
龜胸
詳見小兒門
胸痞
胸滿而不痛者爲痞滿而痛者爲結胸痞悶比之結胸爲輕始末用藥俱同但有輕重之殊耳入門
痞者心下滿而不痛是也太陰濕土主壅塞乃土來心下而爲痞也傷寒下之早亦爲痞乃寒傷榮血心主血邪入於本故爲心下痞仲景瀉心湯數方皆用黃連瀉心下之土邪其效如響應桴東垣
酒積雜病下之過亦作痞蓋胸中之氣因虛而下陷于心之分野故致心下痞宜升胃氣以血藥兼之若全用氣藥導之則氣愈下降必變爲中滿鼓脹矣東垣
痞滿與脹滿不同脹滿內脹而外亦形痞則內覺痞悶而外無脹急之形也蓋由陰伏陽蓄氣血不運而成位于心下之中塡滿痞塞皆土邪之所爲耳
內經曰太陰所至爲積飮痞隔
痞者否也如易所謂天地不交之否內柔外剛萬物不通之義也物不可以終否故痞久則成脹滿而莫能療焉正傳
痞者胸膈飽悶而不舒暢也醫鑑
寒痞枳實理中元熱痞加減陷胸湯痰痞柴梗半夏湯痞痛瓜蔞實丸久痞黃連消痞丸食已心下痞平補枳朮丸虛痞枳實消痞丸飮食不消痞橘皮枳朮丸方見內傷或二陳湯方見痰飮加山楂神麯麥芽陰伏陽蓄爲痞香砂養胃湯加味枳朮丸方見上
通用桔梗枳殼湯解鬱和中湯二陳湯加減
枳實理中元
治寒實痞滿枳實麩炒人參白朮白茯苓乾薑炮甘草灸各等分右爲末蜜和一兩作四丸熱湯化下得效
傷寒結胸心胸痞痛手不得近氣欲絶陷胸湯丸皆不效用此如神綱目
加味陷胸湯
治熱痞胸膈滿痛桔梗枳殼各一錢五分半夏黃芩黃連瓜蔞仁麥門冬各一錢右剉作一貼薑五片水煎服醫林
柴梗半夏湯
治痰熱盛胸痞脇痛柴胡二錢瓜蔞仁半夏黃芩枳殼桔梗各一錢靑皮杏仁各八分甘草四分右剉作一貼薑三片水煎服入門
瓜蔞實丸
治胸痞痛徹背喘急妨悶瓜蔞仁枳殼半夏製桔梗各一兩右爲末薑汁糊和丸梧子大薑湯下五七十丸濟生
瓜蔞仁潤肺降痰枳殼破滯氣半夏燥濕桔梗開膈載藥可謂善治痞悶喘急矣然痰因火動加黃連尤妙
黃連消痞丸
治心下痞久不愈黃芩黃連炒各六錢枳實麩炒五錢半夏製四錢薑黃白朮澤瀉各三錢人參陳皮厚朴各二錢猪苓一錢半縮砂乾薑神麯甘草各一錢右爲末蒸餠和丸梧子大白湯下百丸
一名大消痞丸
平補枳朮丸
治食已心下痞去痰健脾調中白朮三兩白芍藥一兩半陳皮枳實黃連各一兩人參木香各五錢右爲末荷葉濃煎湯煮糊和丸梧子大米飮下百丸入門
白朮補脾氣爲君白芍藥補脾血爲臣陳皮枳實消痞黃連淸熱以爲佐人參補氣木香調氣以爲使如此則平補氣血均去痰火兼通氣道則病邪日消而脾胃日壯矣
枳實消痞丸
治心下虛痞惡食懶倦右關脈弦枳實黃連各五錢厚朴四錢半夏麯人參白朮各三錢乾生薑白茯苓麥芽甘草各二錢右爲末蒸餠和丸梧子大白湯下百丸空心入門
一名失笑丸東垣
香砂養胃湯
治陰伏陽蓄而爲痞滿能調養脾胃升降陰陽成天地交之泰白朮陳皮半夏白茯苓各一錢香附子縮砂木香枳實藿香厚朴白豆蔲各七分甘草三分右剉作一貼薑三片棗二枚水煎服加味枳朮丸同功回春
桔梗枳殼湯
治痞氣胸滿不利煩悶欲死不論寒熱通用又傷寒結胸胸滿欲死服之神效桔梗枳殼各二錢甘草一錢右剉作一貼薑五片煎服直指
一名枳梗湯入門
解鬱和中湯
治痞滿內熱夜不安臥臥則愈悶陳皮去白一錢二分便香附赤茯苓枳殼梔子炒各一錢半夏前胡各七分黃連薑汁炒神麯炒厚朴靑皮蘇子炒各五分甘草四分右剉作一貼薑五片水煎服回春
痞有寒熱
寒痞不渴脈遲宜辛甘散之枳實理中丸之類方見上熱痞煩渴脈數宜苦寒泄之黃連消痞丸加味陷胸湯之類方幷見上綱目
痞有虛實
痞有虛實之殊實痞大便閉厚朴枳實湯方見大便主之虛痞大便利芍藥陳皮湯主之東垣
痞有虛有實大便易而利者爲虛大便難而閉者爲實入門
痞宜吐下
飮食過傷心胸痞悶几几欲吐者宜吐之東垣
飮食傷脾痞滿輕者黃連消痞丸方見上橘皮枳朮丸方見內傷甚者微下之吐之下者枳實導滯丸加檳榔木香方見內傷煮黃丸方見上吐者二陳湯方見痰飮瓜蔕散方見吐門
痞證治法
心下痞須用枳實炒黃連
如稟實氣實而痞宜枳實黃連靑皮陳皮枳殼
如稟弱氣弱飮食不化而痞宜白朮山楂神麯麥芽陳皮
如肥人心下痞乃濕痰宜蒼朮半夏縮砂茯苓滑石
如瘦人心下痞乃鬱熱宜枳實黃連葛根升麻
如感寒食不化心下痞宜藿香草豆蔲縮砂吳茱萸
痞挾血成窠囊宜桃仁紅花香附大黃
王道消補不輕吐下故古人治痞用黃連黃芩枳實之苦以泄之厚朴生薑半夏之辛以散之人參白朮之甘溫以補之猪苓茯苓澤瀉之淡以滲之大槪與濕同治使上下分消其濕可也正傳
傷寒本無痞應發汗醫反下之遂成痞枳實理中丸方見上最良審知是痞先用桔梗枳殼湯尤妙枳桔能行氣故也活人
蓋痞自血中來治痞獨益脾土以血藥治之其法無以加矣海藏
盫痞氣法
蘿葍子三合生薑二兩葱白七莖橘葉一握白麪半合共擣勻炒令溫盫痞滿之處外用絹帛縛之候半日許胸中煩熱卽解去復以熱手揉之不拘寒熱虛實幷用之無橘葉代椒葉入門
熨痞氣法
治心胸痞及一切胸膈寒結熱結水結食結痰結痞結皆治之生薑一斤擣取汁別貯只取渣炒熱帛包熨心胸脇下其痛豁然而愈若薑冷再拌汁炒再熨之若熱結不用炒入門
結胸
傷寒病發於陽而反下之熱入因作結胸病發於陰而反下之因作痞所以成結胸者以下之太早故也仲景
結胸之證當心緊痛而煩水漿不入但能仰而不能俛項强如柔痓狀入門
心下滿而硬痛爲結胸滿而不痛爲痞半夏瀉心湯方見寒門主之仲景
有大結胸小結胸寒實結胸熱實結胸水結胸血結胸陰陽毒結胸又有支結證
桔梗枳殼湯治結胸痞氣通用入門
大結胸
大結胸者不按而痛胸連臍腹痛硬手不可近不大便日晡潮熱宜大陷胸湯大陷胸丸方幷見寒門穿結散
大結胸者心下滿而硬痛手不可按仲景
穿結散
治大實大滿心胸高起氣塞不通爲結蟾酥麝香輕粉巴豆肉各少許右硏細人乳汁和丸黍米大薑湯下二三丸綱目
小結胸
小結胸者按之方痛只心下硬宜小陷胸湯方見寒門
小結胸者正在心下按之則痛仲景
寒實結胸
寒實結胸者身不熱口不渴只心中脹硬而痛無熱證宜枳實理中丸方見上甚者三物白散方見寒門入門
熱實結胸
熱實結胸者心下滿硬懊憹煩躁而渴宜加味陷胸湯方見上柴陷湯入門
柴陷湯
治熱實結胸及水結痰結半夏三錢瓜蔞仁柴胡各二錢黃芩黃連各一錢人參七分甘草五分右剉作一貼入薑五片棗二枚水煎服卽小柴胡湯合小陷胸湯也入門
水結胸
傷寒結胸無大熱者此爲水結在胸脇但頭微汗出仲景
傷寒飮水過多水停心下爲水結胸但頭汗出身無大熱心下滿揉之汨汨有聲謂之水結胸宜赤茯苓湯甚者大陷胸湯方見寒門入門
凡水結胸脇間頭必有汗綱目
一人忽患微熱心下滿頭有汗衆醫以爲濕病或以爲食積孫兆曰水結胸用半夏茯苓湯遂差衆問其故答曰頭有汗心下滿非濕病乃水結胸脇也水旣去其病當愈若濕氣心下滿自當遍身汗若食積頭豈有汗乎故知之綱目
水結宜枳朮湯
半夏茯苓湯
治水停心下爲水結胸痞滿頭汗半夏赤茯苓各二錢陳皮人參川芎白朮各一錢右剉作一貼入薑五片水煎服
一名赤茯苓湯綱目
枳朮湯
治心下堅大如椀邊如旋盤名爲氣分乃飮水所結也白朮四錢枳實二錢右剉煎服千金
血結胸
婦人傷寒血結胸痛不可忍宜服海蛤散玄胡索散入門
海蛤散
治血結胸痛不可忍手不可近海蛤粉滑石甘草各一兩芒硝五錢右爲末每二錢鷄子淸調下服此則小腸利而膻中血自散矣蓋小腸壅則膻中血不流行小腸通利則膻中血散而痛自止矣得效
鷄子一作鴨子入門
玄胡索散
治婦人血結胸心腹作痛連腰脇背膂上下攻刺甚作搐搦玄胡索炒當歸蒲黃炒赤芍藥官桂各一錢薑黃木香乳香沒藥各七分甘草灸五分右剉作一貼入薑七片水煎服得效
陰陽毒結胸
傷寒陰陽二毒伏逆變爲結胸有自利者有不得利者依結胸灸臍法以利之陽毒內服活龍散陰毒內服破結丹得泄則陰陽升降榮衛流行自然大汗而解矣若心下已結延至五日間斷不可治入門
活龍散
治陽毒結胸藥下不通或稍通而復再結者活地龍四條大者去土硏爛入薑汁薄荷汁蜜各一匙新汲水調和徐徐灌盡若熱熾加片腦少許入門
治陽證結胸死無可藥者活蚯蚓十二條擂爛蜜半盞水半椀和灌之得效
服後穩睡一場卽揉心下片時再令睡有汗卽愈醫鑑
破結丹
治陰陽毒伏逆變爲結胸五六日大便結攻之不可達之不及此主之辰砂靑礞石葶藶子肉豆蔲木香桂心附子巴豆黑丑頭末各五錢輕粉半分麝香五分金箔五片右爲末用米醋半盞入辰砂附子黑丑三味熬成膏次入餘藥和丸皂角子大輕粉爲衣每二丸蜜湯下入門
支結
傷寒心下妨悶不滿不硬者謂之支結宜桂枝人參湯
傷寒未經下而胸膈氣塞滿悶者非痞亦非結胸也柴梗湯柴陳湯胃虛者半夏瀉心湯方見寒門入門
桂枝人參湯
治支結桂枝甘草各二錢人參白朮乾薑各一錢右剉作一貼水煎服入門
柴梗湯
治胸膈滿悶痞痛柴胡二錢黃芩半夏枳殼桔梗各一錢人參七分甘草五分右剉作一貼薑五片棗二枚水煎服入門
柴陳湯
治痰熱胸痞滿柴胡二錢黃芩半夏赤茯苓陳皮各一錢人參七分甘草五分右剉作一貼如上法煎服入門
盫結胸法
用初出殼黃毛鷄子一隻生薑四兩共擣爛炒微溫攤在胸前結實之處外以絹帛縛之候半日許覺腹中熱燥解去更以熱手揉之入門
熨結胸法
治陰證結胸手足厥逆大葱白十莖生薑一兩擣爛作餠灸熱貼臍中以熨斗火熨餠上待熱氣入內覺響卽住復用枳實理中丸之類方見上入門
結胸不治證
結胸脈浮大者不可下下之卽死仲景
結胸證悉具煩躁者死仲景
結胸見陰脈陰證及喘急𩚚逆者亦死入門
單方
凡三十八種
伏龍肝
治卒心痛取爲末溫水調服二錢若冷則酒調服本草
白礬
治心痛取細末一錢茶淸調下綱目
又方礬末二錢醋半盞煮化溫服卽止去熱涎之功也
百草霜
治心痛取細末二錢以熱童尿調服卽愈
鹽
治胃脘痛卒急無藥以鹽置刀頭燒紅淬入水中承熱飮之吐痰卽愈正傳
木香
治九種心痛爲末和酒服
木香專泄決胸腹間滯塞冷氣得橘皮肉豆蔲生薑相佐絶佳本草
生地黃
治一切心痛無問新久擣絞取汁搜麪作餺飥或作冷淘食之良久當利出蟲長一尺許不復患矣後有二人患心痛垂絶皆服此得蟲出遂愈本草
乾薑
主卒心痛爲末米飮調二錢服本草
生薑
和半夏煎服主心下急痛
又生薑汁和杏仁作煎服下氣結心胸痞神效
黃連
治卒心痛剉水煎服日三
黃連治心下痞滿必用藥也仲景治九種心下痞五等瀉心湯皆用之
黃連瀉心下土邪故治痞最效湯液
瓜蔞實
治胸痞痛不得臥心痛徹背黃瓜蔞大者一枚薤白三兩半夏製四兩幷剉白酒七升煮取二升分再服綱目
治胸痛及痰嗽瓜蔞子連皮炒細硏麪糊和丸梧子大米飮呑下五十丸本草
草豆蔲
主心腹冷痛草豆蔲仁及梔子炒爲末薑汁糊和丸服之或單煮服之亦佳
此藥性溫能散滯氣若胃脘因寒作痛用之如鼓應桴濕痰作痛服之亦效但熱痛不可用也正傳
陳艾葉
治卒心痛取熟艾濃煎服之卽差本草
玄胡索
止心痛爲末酒調服雷公云心痛欲死速覓玄胡卽此也本草
又治血刺心痛瓦上炒爲末每二錢溫酒調下卽愈得效
白附子
主心痛炮爲末每二錢溫水調服卽差本草
半夏
消胸痞去痰又治心下急痛堅痞半夏硏爲末香油炒熟薑汁浸蒸餠和丸薑湯下三五十丸亦治喘而心痛綱目
牛膽南星
治結胸久不差狂言大小便不通取牛膽南星末二錢人參湯調服少頃更以熱人參湯投之便尿下黃黑物是效得效
乾漆
治九種心痛及瘀血心痛乾漆炒煙盡爲末醋糊和丸梧子大熱酒或醋湯下五七丸本草
梔子
胃口熱痛非梔子不可須以薑汁佐之川芎開之
心痛取大梔子十五枚去皮炒濃煎湯一小盞入薑汁令辣加川芎末一錢再煎服卽效
又方梔子仁炒爲末薑汁糊和丸服之亦效
枳實
治心下痞潔古用此去脾經積血故能去心下痞脾無積血則心下不痞矣
枳實能去脾間瘀血瘀血去而痞自消
非枳實不能除痞東垣
胸痞痛麩炒爲末米飮下二錢水煎服亦可本草
茶
久心痛不可忍茶煎水和醋服之甚良本草
胡椒
止心腹冷痛酒煮取汁服之
又取四十九粒乳香一錢爲末男用薑湯下女用當歸湯下
川椒
治心胸冷痛酒煮取汁飮之
苦熱食氷雪冷物過多積冷心脾疼半歲不愈川椒三十粒浸漿水中經一宿漉出還以漿水呑下其病卽脫更不復作得效
蛤粉
治心氣不可忍蛤粉炒白湯調服
蛤粉和香附末薑汁調服治痰心痛甚效
熱心痛蛤粉百草霜爲末茶淸或冷水調下
田螺殼
治卒心痛田螺爛殼燒爲末熱酒調下一錢半卽愈綱目
亦治濕痰胃脘痛服之立止正傳
鰻鱺魚
治諸蟲心痛多吐涎取魚淡灸令熟食三五度差本草
烏賊魚墨
婦人崩漏而心痛甚名曰殺血心痛烏賊墨炒爲末醋湯調服亦治小産後下血過多心痛入門
蜜
治卒心痛蜜與薑汁各一合水和頓服卽止本草
桃仁
止心痛取七枚去皮尖熟硏水一合和頓服良亦治三十年久痛本草
桃奴
治心痛及疰痛桃奴爲末每二錢溫酒下空心名曰蟠桃酒醫鑑
桃枝
治卒心痛取枝一握切酒一升煎取半升頓服大效本草
芥子
治心痛酒醋硏取汁服之本草
脂麻油
治心痛無問冷熱生香油一合服之
又治蛔心痛飮之良
一人患腰痛牽心發則氣絶徐文伯視之曰髮瘕也以油灌之吐一物如蛇無目懸之滴盡惟一髮本草
葱白
治心腹痛又治急心疼牙噤欲死老葱白三五根擂爲膏斡開口將膏送入咽喉以香油四兩灌下但得葱下喉其人必甦腹中蟲積化爲黃水微利卽愈永除根綱目
蒜
血氣心痛生蒜擣取汁飮一盞卽差
久心痛不可忍小蒜醋煮頓服取飽不着鹽隨手神效本草
韭汁
治胸痞心中急痛或痛徹背上欲死擣取汁灌服之卽吐胸中惡血而愈本草
食鬱久則胃脘有瘀血作痛韭汁一盞先嚼桃仁十數枚以汁送下正傳
韭汁能去胸中惡血滯氣綱目
鷄卵
治心痛取一枚打開好醋二合和攪煖頓服卽差本草
麝香
主鬼疰心痛取大豆許溫水硏服之本草
熊膽
治蟲心痛取大豆許和水服大效本草
鍼灸法
九種心痛取間使靈道公孫太衝足三里陰陵泉綱目
卒心痛取然谷上脘氣海涌泉間使支溝足三里大敦獨陰綱目
胃脘痛取足三里靈樞
病在膺必灸刺魂門資生
陰維爲病苦心痛取內關難經
手心主之病實則心痛取內關綱目
心痛引背取京骨崑崙不已取然谷委陽靈樞
心脾痛取巨闕上脘中脘綱目
厥心痛卽腎心痛也先取京骨崑崙不已取然谷大都太白太谿行間太衝魚際太淵靈樞
蟲心痛灸上脘中脘陰都得效
血心痛取期門綱目
傷寒結胸先使人心蔽骨下正痛處左畔揉之以毫鍼刺左畔支溝穴次刺左間使名曰雙關刺次刺左行間左一壁結胸立效右畔依上法刺之慢慢呼吸停鍼卽時愈綱目
心胸痞涌泉太谿中衝大陵隱白太白少衝神門綱目
結胸身黃取涌泉綱目
結胸灸法巴豆十粒去皮硏細黃連末一錢右以津唾和成餠塡臍中以艾灸其上腹中有聲其病去矣不拘壯數病去爲度灸了溫湯浸手帕拭之恐生瘡綱目
一切心腹胸脇腰背苦痛川椒爲細末醋和爲餠貼痛處用熟艾鋪餠上發火燒艾痛卽止醫鑑
乳
乳間度數
兩乳之間廣九寸半靈樞
男女乳腎爲根本
男子以腎爲重婦人以乳爲重上下不同而性命之根一也直指
女人屬陰陰極則必自下而上衝故乳房大而陰戶縮也男子屬陽陽極則必自上而下降故陰莖垂而乳頭縮也入門
産後乳汁不行有二
乳汁不行有二種有氣血盛而壅閉不行者有氣血弱而枯涸不行者虛當補之實當疎之疎用通草漏蘆土瓜輩補用鍾乳粉猪蹄鯽魚之類三因
累經産而無乳者亡津液故也須服滋益之藥以動之雖有乳却又不甚多者須服通經之藥以動之仍以羹臛引之蓋婦人之乳資於衝脈與胃經通故也大抵婦人素有疾在衝任經者乳汁少而色黃所生之兒怯弱多病良方
氣血虛弱乳汁少者鍾乳粉二錢漏蘆濃煎湯調服或猪懸蹄一隻通草五兩煮汁服或鯽魚木通煮汁服亦好入門
下乳汁
氣滯乳少者宜漏蘆散氣塞乳少者宜涌泉散入門
益元散方見暑門以冷薑湯或井水調日三服下乳汁最妙入門
下乳汁宜猪蹄湯方見上通乳湯通草湯立效方鍾乳散卽上乳粉服法也
漏蘆散
治乳汁壅塞不行乳內脹痛欲作癰腫服此自消漏蘆二錢半蛇蛻一條燒瓜蔞一箇右爲末酒調二錢服無時仍食熱羹湯助之若乳多急痛以溫帛熨之良方
涌泉散
治乳汁絶少或不行脹痛瞿麥穗麥門冬穿山甲炮黃龍骨王不留行各等分右爲末先吃猪蹄羹後取藥一錢熱酒調下仍用木梳於左右乳上各梳二三十下日三次綱目
通乳湯
治氣血不足乳汁澁少猪蹄四隻通草川芎各一兩穿山甲十四片炮黃甘草一錢右剉以水五斤煎至半取汁分三服更以溫葱湯頻洗乳房醫鑑
通草湯
治乳汁不通桔梗二錢瞿麥柴胡天花粉各一錢通草七分木通靑皮白芷赤芍藥連翹甘草各五分右剉作一貼水煎細飮更摩乳房醫鑑
立效方
治乳汁不行萵苣子糯米各一合細硏水一椀攪勻入甘草末一字煎頻頻呷服妙
産前乳出
産前乳汁自出者謂之乳泣生子多不育産後乳汁自出蓋是身虛宜服補藥以止之良方
無兒則當消乳
無子飮乳乳房脹痛要消乳麥芽二兩炒爲末分作四貼每用白湯調下正傳
一方要消乳麥芽末四物湯煎水調服卽止入門
産後乳膨麥芽末飮調服之自消
吹乳妬乳
乳房陽明所經乳頭厥陰所屬乳子之母不知調養忿怒所逆鬱悶所遏厚味所養以致厥陰之血不行故竅閉而汁不通陽明之血沸騰故熱甚而化膿亦有所乳之子膈有滯痰口氣焮熱含乳而睡熱氣所吹遂成結核謂之吹乳於初起時便須忍痛揉令稍軟吮令汁透自可消散失此不治必成癰癤
嬰兒未能吮乳或爲兒口氣所吹或斷乳之時捻出不盡皆令乳汁停蓄其間與血氣搏始而腫痛繼而結硬至於手不能近則謂之妬乳直指
吹乳一曰吹嬭産前乳房結核名爲內吹嬭産後結核名爲外吹嬭幷宜芷貝散入門
産後宜勒擠乳汁不宜令乳汁蓄積蓄積不去便結惡汁於內引熱溫壯結堅掣痛大渴引飮乳腫急痛手不得近以成妬乳非癰也急灸兩手魚際二七壯斷癰脈也不復惡手近乳汁亦自出便可手助迮捋之則乳汁大出皆如膿狀內服連翹湯卽五香連翹湯方見癰疽門外以赤小豆末塗之便差資生
宜橘皮散勝金丹皂蛤散立效散白丁散
橘皮散
治吹嬭妬乳及乳癰未結卽散已結卽潰痛者卽不痛神效陳皮去白麪炒爲細末麝香硏酒調二錢服之一服卽效雲岐
勝金丹
治吹乳神效百齒霜卽木梳上髮垢不拘多少以無根水爲丸如梧子大黃丹爲衣每服三丸以倒流水送下食後令病左乳者左臥右乳者右臥於溫處汗出卽愈綱目
兩水詳見水部
皂蛤散
治吹嬭妬乳皂角灰蛤粉各等分乳香少許爲末每二錢熱酒調下得效
歌曰婦人吹嬭意如何皂角燒灰蛤粉和熱酒一杯調八字雙手揉散笑呵呵雲岐
立效散
治吹嬭立效生薑去皮一兩大黃甘草各五錢黃瓜蔞一箇右同擣作一塊水半椀煎至七分濾去滓入乳香沒藥末各一錢調和通作一服東垣
白丁散
治吹嬭初覺服此卽能下乳汁通血脈令自消白丁香直者爲末每二錢溫酒調下醫鑑
熨法
治吹乳妬乳連根葱白擣爛鋪患處上用瓦罐盛灰火蓋葱上一時蒸熱出汗卽愈醫鑑
乳癰
多因厚味濕熱之痰停蓄膈間與滯乳相搏而成亦有兒口氣吹噓而成又有怒氣激滯而生煆石膏燒樺皮瓜蔞子甘草節靑皮皆神效藥也婦人此病若早治之便可立消月經行時悉是輕病五六十後無月經時不可作輕易看也
核久內脹作痛外腫堅硬手不可近或寒熱頭痛謂之乳癰未潰者神效瓜蔞散內托升麻湯已潰者內托十宣散方見癰疽八物湯方見虛勞
婦人乳癰四十以下血氣周流患此可療年事旣高血氣耗澁患此難瘳惡寒發熱煩燥大渴是其候也甚則嘔吐無已蓋毒氣上衝所致也生薑甘桔湯方見癰疽最爲咽間要藥乳粉托裏散方見癰疽最能返出毒氣二香散方見癰疽加瓜蔞根止嘔止渴兩得其便更佐萬金一醉膏能事畢矣直指
初起便宜隔蒜灸法方見鍼灸切忌鍼刀能飮者萬金一醉膏加芎歸各一兩兩服卽效不飮酒者瓜蔞散入門
婦人兩乳間出黑頭瘡瘡頂陷下作黑眼子其脈弦洪按之細小宜服內托升麻湯正傳
乳癰作痛乃血氣凝滯不散也宜加味芷貝散回春
乳癰已潰未潰通用丹參膏
神效瓜蔞散
治乳癰及嬭巖神效黃瓜蔞大者一箇去皮焙爲末子多者有力甘草生當歸酒浸焙各五錢乳香沒藥幷別硏各二錢半右爲末好酒三升於銀石器內慢火熬至一升半去滓分作三服食後良久服之如嬭巖服此可杜絶病根如毒氣已成能化膿爲黃水毒未成則卽於大小便中通利病甚則再合服以差爲度精要
一方酒水各半煎服入門
內托升麻湯
治乳癰未潰及兩乳間黑陷惡瘡升麻乾葛連翹各一錢半黃芪當歸甘草灸各一錢惡實五分肉桂三分黃柏二分右剉作一貼水二盞酒一盞同煎服東垣
一名升麻托裏湯
萬金一醉膏
治乳癰初起神效黃瓜蔞一箇去皮硏爛甘草五錢沒藥二錢半右麤末好酒二椀煎至一椀分二服重者再服以差爲度或加當歸白芷乳香亦妙如要宣毒加皂角刺直指
瓜蔞散
治乳癰未潰速散已潰速斂石膏二錢靑皮瓜蔞仁各一錢沒藥甘草節當歸尾皂角刺金銀花靑橘葉各五分右剉作一貼酒水各半煎服入門
加味芷貝散
治乳癰腫硬作痛白芷貝母天花粉金銀花皂角刺穿山甲土炒當歸尾瓜蔞仁甘草節各一錢右剉作一貼酒水各半煎服回春
丹參膏
治乳癰結核刺痛及潰後不斂丹參赤芍藥白芷各等分剉酒淹二宿入猪脂半斤煎令白芷焦黃則膏成矣去滓入黃蠟一兩攪勻候凝每取少許塗之入門
乳癰治法
以靑皮疎厥陰之滯石膏淸陽明之熱生甘草節行汚濁之血瓜蔞子消腫導毒或加沒藥靑橘葉皂角刺金銀花當歸頭或湯或散隨意加減須以少酒佐之若加艾火兩三壯於腫處其效尤捷若妄用鍼刀必致危困
乳癰未潰以靑皮瓜蔞橘葉連翹川芎桃仁皂角刺甘草節右剉水煎入酒服已潰以人參黃芪川芎當歸白芍藥靑皮連翹瓜蔞仁甘草節煎服
結核久成嬭巖
婦人憂怒抑鬱時日積累脾氣消沮肝氣橫逆遂成隱核如鱉碁子不痛不痒十數年後方爲瘡陷名曰嬭巖以其瘡形嵌凹似巖穴也不可治矣若於始作便能消釋病根使心淸神安然後施之治法亦有可安之理
婦人積傷憂怒乳房結核不痛不痒五七年後外腫紫黑內漸潰爛名曰乳巖滴盡氣血方死急用十六味流氣飮及單煮靑皮湯虛者只用淸肝解鬱湯淸心靜養庶可苟延歲月入門
嬭巖初宜多服疎氣行血之藥須情思如意則可愈此疾多生於憂鬱積忿中年婦人未破者尙可治成瘡者終不可治正傳
乳房結核宜芷貝散橘葉散
一婦年六十性急多妬忽左乳結一核大如碁子不痛卽以人參湯調靑皮甘草末入薑汁細細呷一日夜五六次至六七日消矣
一婦性躁難於後姑乳生隱核以單煮靑皮湯間以加減四物湯加行經絡之劑治兩月而安此皆嬭巖始起之證故易愈
十六味流氣飮
治嬭巖紫蘇葉一錢半人參黃芪當歸各一錢川芎肉桂厚朴白芷防風烏藥檳榔白芍藥枳殼木香甘草各五分桔梗三分右剉作一貼加靑皮一錢水煎服正傳
單煮靑皮湯
治婦人百不如意久積憂鬱乳房結核靑皮四錢剉水煎日三服正傳
淸肝解鬱湯
治肝藏鬱火傷血乳房結核凡肝膽不和之證皆治之當歸白朮各一錢貝母赤茯苓白芍藥熟地黃山梔子各七分人參柴胡牧丹皮陳皮川芎甘草各五分右剉水煎服入門
芷敗散
治乳房結核白芷貝母等分爲末每一錢酒調頻服
結核以此爲主加芎歸升柴入門
橘葉散
治乳房結核及乳癰皂角刺略炒一錢半瓜蔞仁一錢靑皮石膏甘草節當歸頭金銀花沒藥蒲公英各五分右剉作一貼加靑橘葉一小握酒一盞半煎至一盞食後臨臥服正傳
一方
嬭巖初起急用葱白寸許半夏大一枚擣爛爲丸芡實大綿裹如患左乳塞右鼻患右乳塞左鼻二宿而消入門
乳癰年高不治
凡乳癰結核四十已下可治五十已上不可治治之則死不治則自得終其天年得效
千金曰女人患乳癰四十以下治之多愈四十以上治之多死不治則自終其天年予有親婦年七十生乳癰令外科用鍼刀治之時雖暫快未幾而殂方知千金之說信也歷試皆然資生
嬭頭破裂
嬭頭裂取秋後冷露茄子花裂開者陰乾燒灰水調付未秋時開花亦可用得效
乳頭裂破或小兒吹乳血乾自裂開多痛丁香爲末付裂處如燥津唾調付正傳
乳栗破小有生者必大補人參白朮黃芪當歸川芎連翹白芍藥甘草各一錢右剉作一貼水煎服
乳懸證
産後瘀血上攻忽兩乳伸長細小如腸直過小腹痛不可忍名曰乳懸危證也川芎當歸各一斤濃煎湯不時溫服再用二斤逐旋燒煙安在病人面前卓子下令病人曲身低頭將口鼻及病乳常吸煙氣未甚縮再用一料猶不復舊則用如聖膏貼頂上方見婦人入門
男女乳疾不同
男子乳疾與婦人微異者女損肝胃男損肝腎蓋怒火房勞過度以致肝燥腎虛亦能結核或令腫痛宜十六味流氣飮淸肝解鬱湯方幷見上入門
單方
凡二十種
石膏
下乳汁取二兩水煎服日三本草
乳癰初發煆爲細末取三錢溫酒調下直指
山藥
生者治吹乳腫痛擣爛付上卽消速去之恐肉腐醫鑑
益母草
治妬乳欲成癰生擣爛付之卽差乾則爲末水調付之本草
蒲黃草
治妬乳及乳癰腫痛取生根擣付腫上日二易食之亦良取葉煎服亦好本草
麥門冬
下乳汁去心爲末每二錢酒磨犀角約一錢同調服不過二服便下得效
黃瓜蔞
治乳癰腫痛取一二箇連皮子剉碎好酒二升煮取一升時時溫服酒盡又煮服卽愈
子亦下乳汁炒爲末酒調下一錢
根亦下乳汁擣爲末水調下一錢本草
通草
下乳汁剉一兩水煎服之本草
王瓜根
下乳汁擣爲末酒服一錢日三本草
蒲公英
治妬乳及乳癰腫痛洗淨擣爛同忍冬藤煎濃湯入酒少許服罷隨手欲睡是其功也睡覺卽安
又採取水煮汁飮之又爛擣付患處立消入門
靑桑葉
治乳硬作痛取嫩葉生擣細調米飮貼病處得效
靑皮
治吹乳不痒不通腫硬如石焙爲末酒調服二錢神驗本草
赤小豆
下乳汁水煮取汁飮之卽下本草
治妬乳乳癰硏爛和酒去滓溫服以滓付患處卽效得效
蔓菁
治乳癰痛寒熱取根葉洗淨入鹽擣付熱卽換三五度卽差本草
螃蟹
治吹乳神效螃蟹去足用蓋燒存性爲末每二錢黃酒調下醫鑑
蜘蛛
治吹乳及乳癰蜘蛛三紅棗三棗去核每入蛛一箇夾於內炒熟口嚼吃以燒酒送下立效醫鑑
鹿角
治妬乳石上磨取白汁塗之乾則又塗幷令人嗍却黃水卽消本草
牛鼻
治乳無汁作羹空心食之三兩日有汁下無限本草
猪四蹄
行婦人乳脈本草
産婦氣血衰少絶無乳汁猪蹄四隻通草四兩水一斗同煮得四五升取汁連飮飮了用梳頭木梳於乳上梳下卽效
野猪脂
治乳無汁取一匙和一盞溫酒服日三乳卽下且多乳汁可供五兒本草
猫兒毛
治乳勞癰爛見心者取腹下毛燒存性爲末入輕粉少許淸油調塗入門
鍼灸法
妬乳取太淵
乳癰取膺窓乳中乳根巨虛下廉太衝復溜
乳癰諸藥不能止痛足三里穴鍼入五分痛立止綱目
腹
腹圍度數
𩩲骬以下至天樞長八寸天樞二穴正當臍兩傍各二寸天樞以下至橫骨長六寸半橫骨長六寸半靈樞
腹有大小
臍之上曰大腹臍之下曰小腹
小腹謂臍下兩傍髎骨內也內經註
脾胃主中州大腹小腹是其候也類聚
腹痛有部分
大腹屬太陰臍腹屬少陰小腹屬厥陰入門
腹痛有部分中脘痛太陰也理中湯方見寒門加味小建中湯草豆蔲丸方見胸部之類主之臍腹痛少陰也四逆湯薑附湯或五積散三方幷見寒門加吳茱萸主之小腹痛厥陰也當歸四逆湯方見寒門加吳茱萸主之東垣
大腹痛多食積外邪臍腹痛多積熱痰火小腹痛多瘀血及痰與尿澁入門
從心下至小腹皆硬滿而痛者是邪實也須以大陷胸湯方見寒門下之若小腹硬滿而痛小便利則是蓄血之證小便不利則尿澁之證也正傳
脈法
尺脈弦則腹痛醫鑑
脈細小緊急腹中刺痛
陰弦則腹痛
弦急小腹痛
尺脈緊臍下痛
尺脈伏或實小腹痛脈經
心腹痛不得息脈細小遲者生堅大疾者死
腹痛脈反浮大而長者死脈經
心腹痛脈沈細宜浮大弦長命必殂脈訣
腹痛有六
有寒有熱有死血有食積有痰飮有蟲
氣血痰水食積風冷諸證之痛每每停聚而不散惟蟲痛則乍作乍止來去無定又有嘔吐淸沫之爲可驗焉直指
寒腹痛
寒氣客於脈外則脈寒脈寒則縮綣縮綣則脈絀急絀急則外引小絡故卒然而痛因重中於寒則痛久矣內經
寒氣客於背兪其兪注于心故相引而痛內經
寒氣客於厥陰之脈則血澁脈急故脇肋與小腹相引痛矣內經
寒氣客於五藏厥逆上泄陰氣竭陽氣未入故卒然痛死不知人氣復反則生矣內經
綿綿痛而無增減者寒痛也
寒痛宜厚朴溫中湯桂香散溫胃湯方見胸部沈香磨脾散酒煮當歸丸方見婦人代灸塗臍膏方見臍部玉抱肚
冒寒卒痛五積散方見寒門加吳茱萸葱白入門
厚朴溫中湯
治客寒犯胃心腹虛冷脹痛乾薑炮二錢厚朴陳皮各一錢半赤茯苓草豆蔲煨各七分木香甘草灸各五分右剉作一貼入薑三片棗二枚水煎服
戊火已衰不能運化又加客寒聚爲滿痛散以辛熱佐以苦甘氣溫胃和痛自止矣東垣
桂香散
治脾藏久冷腹痛草豆蔲煨良薑炒白朮縮砂甘草灸生薑煨切厚朴薑製大棗肉各一兩靑皮炒訶子肉各五錢肉桂二錢半右剉水一椀同煮令乾杵作團硏爲麤末每三錢沸湯入鹽少許點服空心腹痛最難得藥此特工止痛理不可知得效
沈香磨脾散
治脾胃虛寒腹中脹痛藿香一錢丁香白檀木香白豆蔲縮砂半夏麯辣桂烏藥各七分甘草灸五分人參沈香各三分右剉作一貼入薑三片棗二枚水煎服直指
玉抱肚法
治心腹冷痛鍼砂四兩炒似煙出入白礬五錢䃃砂粉霜各半錢右新水拌勻微濕裹以皮紙貼安懷中候熱發置臍中或氣海關元大補元氣置于他冷處亦汗出立差此藥燥則不熱再以新水拌再熱可用十餘次如藥力盡却曬乾再入礬末則如舊或只用鍼砂白礬亦效資生
熱腹痛
熱氣留於小腸小腸中痛癉熱焦渴則堅乾不得出故痛而閉不通矣內經
時痛時止者熱也
腹中常覺有熱而暴痛暴止此爲積熱宜調胃承氣湯方見寒門下之正傳
積熱腹痛時作時止痛處亦熱手不可近便閉喜冷宜調胃承氣湯四順淸凉飮方見火門入門
熱痛宜黃芩芍藥湯方見大便
死血腹痛
瘀血腹痛有常處或跌撲傷損或婦人經來産後惡瘀未盡下而凝四物湯方見血門去地黃加桃仁大黃紅花入門
其痛有常處而不移動者是死血也
如打撲墜墮而腹痛乃是瘀血宜桃仁承氣湯方見寒門加當歸蘇木紅花入童便幷酒煎服下之
血痛宜失笑散方見婦人消瘀飮萬靈散
消瘀飮
治瘀血腹痛當歸赤芍藥生乾地黃桃仁紅花蘇木大黃各一錢甘草五分右剉作一貼水煎去滓入芒硝一錢溫服醫鑑
萬靈散
治婦人小腹痛小便淋澁是血也氣也熱也或大小産後遺經敗血所致當歸一兩乾地黃六錢桂心蓬朮各五錢木香三錢右爲末每二錢空心熱酒下二錢類聚
食積腹痛
脈弦者食積痛宜溫散之
在上者多屬食食能作痛宜溫散之如乾薑炒蒼朮川芎白芷香附薑汁之類不可妄用峻利藥攻下蓋食得寒則凝得熱則化更兼行氣快氣藥助之無不愈者
痛甚欲大便利後痛減者是食積也
食積痛平胃散方見內傷加山楂神麯麥芽縮砂靑皮或加味二陳湯方見痰飮調之木香檳榔丸或利氣丸下之入門
食物塡塞心胸作痛宜吐之用瓜蔕散方見吐門薑鹽湯入門
食積腹痛宜服丁香脾積丸
木香檳榔丸
治食積氣滯腹痛麥芽七錢枳實六錢白朮靑皮陳皮各五錢厚朴四錢木香檳榔各三錢右爲末蒸餠和丸梧子大溫水下五七十丸正傳
利氣丸
治食積酒毒幷一切氣滯大小便秘澁大黃生黑牽牛頭末各二兩香附子炒一兩三錢黃柏一兩木香檳榔枳殼靑皮陳皮蓬朮黃連各三錢右爲末水丸梧子大淡薑湯呑下百丸醫鑑
丁香脾積丸
治食積氣滯胸滿腹痛三稜蓬朮各七錢靑皮三錢半良薑醋煮丁香木香巴豆霜各一錢七分皂莢一片燒灰百草霜一匙右爲末糊丸麻子大白湯下二三十丸東垣
痰飮腹痛
凡腹痛脈滑者是痰宜導痰解鬱
淸痰多作腹痛川芎蒼朮香附白芷爲末薑汁和湯點服
痰痛者必小便不利又云痛則小便不利者痰也
濕痰阻滯氣道而作痛宜芎朮散淸痰作痛胸腹有聲宜控涎丹方見痰飮入門
或曰痰豈能作痛殊不知氣鬱則痰聚痰聚則礙氣道不得運行故作痛宜芎夏湯方見痰飮四合湯
芎朮散
治痰積腹痛川芎蒼朮香附白芷各等分右爲末薑汁磨木香點熱湯調下二錢入門
四合湯
治痰積氣滯腹痛陳皮半夏各一錢半厚朴枳殼赤茯苓紫蘇葉香附子鬱金各七分甘草五分右剉作一貼薑五片水煎服醫鑑
蟲腹痛
詳見蟲門
腹痛有虛實
凡腹痛按之痛者爲實按之不痛爲虛醫鑑
腹痛按之痛重按却不痛者此是氣痛乃虛寒證也若重按愈痛而堅者有積也資生
腹痛時有積者按之痛愈甚無積者按之不痛易老
凡腹痛大便利或用手重按之不痛者爲虛爲寒宜加味少建中湯方見胸部加桂理中湯方見寒門之類其或大便堅或用手按之痛甚手不可近者爲實爲熱宜大柴胡湯調胃承氣湯幷見寒門之類入門
腎虛則胸中痛大腹小腹痛淸厥意不樂內經
寒氣客於經脈之中與炅氣相薄則脈滿滿則痛而不可按也內經
寒氣客於俠脊之脈則深按之不能及故按之無益也內經
壯實與初病宜下宜備急丸方見救急之類虛弱與久病宜和宜建中湯方見虛勞之類入門
積冷腹痛
有一田夫醉飽露宿一枕天明自此脾疼攻刺百藥罔功淹淹數載後遇至人授以和劑抽刀散溫酒調下數服頓愈則知風露之根入胃良薑菖蒲爲能散其邪巴猫借氣爲能伐其根也故有如是之驗焉直指
和劑抽刀散
治積冷腹痛白薑五兩入巴豆肉二錢二分半同炒黑去巴豆良薑五兩入斑猫二十五箇同炒黑去斑猫石菖蒲五兩不炒糯米六兩炒黃右爲末每二錢溫酒調下直指
腹痛嘔泄
寒氣客於腸胃厥逆上出故痛而嘔也內經
寒氣客於小腸小腸不得成聚故後泄腹痛矣內經
太陰傳少陰腹痛甚者當變下利不止東垣
腹痛作嘔欲利大便諸藥皆吐惟蘇感元方見胸部用薑湯呑下最妙直指
腹痛嘔泄宜理中湯治中湯幷見寒門
上熱下寒腹痛嘔吐宜黃連湯入門
黃連湯
腹痛欲嘔吐者上熱下寒也以陽不得降而胸熱欲嘔陰不得升而下寒腹痛是升降失常也黃連二錢人參一錢半半夏一錢二分乾薑桂枝各一錢甘草五分右剉作一貼入薑三片棗二枚水煎服河間
腹中窄狹
乃濕痰濁氣攻於心脾二藏升降失常以致自覺腹中窄狹
肥人乃濕痰流灌藏府宜二陳湯加蒼朮香附
瘦人乃濕熱熏蒸藏府宜二陳湯加黃連蒼朮
神昏性躁心神不斂者二陳湯加遠志麥門冬酸棗仁血氣虛者宜以六君子湯方見痰飮加芎歸養血流濕自然平復入門
腹中窄狹須用蒼朮
腹皮麻痺或痛
腹皮麻痺不仁多煮葱白吃之自愈綱目
肚皮痛者由腎虛不能行水加之酒麪無度酒與水交聚於腹中而麪毒復纏滯其氣是以水滲於肚皮而作痛矣以錢氏宣風散方見小兒用蜜水煎嚥下神保元方見氣門竢其大便流利後以靑木香元方見氣門一分安腎元方見虛勞倍之用二陳湯煎水空心嚥下脾腎氣復自然向安直指
腹中鳴
腹中鳴者病本於胃也內經
脾氣虛則腹滿腸鳴內經
中氣不足腸爲之苦鳴靈樞
腹中水鳴乃火擊動其水也二陳湯方見痰飮加芩連梔子
腸鳴者火欲升水欲降相擊而鳴
亦有藏寒有水而鳴者宜五積散方見寒門或理中湯方見寒門加吳茱萸赤茯苓
涌水證
內經曰肺移寒於腎爲涌水涌水者按之腹不堅水氣客於大腸疾行則鳴濯濯如囊裹漿水之病也宜葶藶丸宣明
葶藶丸
治涌水病葶藶子隔紙炒澤瀉椒目桑白皮杏仁猪苓各五錢右爲末蜜丸梧子大葱白湯下三五十丸河間
腹痛諸證
疝氣腹痛痢疾腹痛積聚腹痛霍亂腹痛腸癰腹痛幷見諸門入門
腹痛宜通利
凡腹痛大抵宜通塞則爲痛凡痛甚須通利藏府乃愈隨冷熱用巴豆大黃牽牛最爲要法得效
初得時元氣未虛必推蕩之此通因通用之法也
實痛宜辛寒推蕩經曰通因通用又曰痛隨利減是也入門
宜用備急丸方見救急利氣丸方見上
腹痛通治
凡腹痛必用溫散此是鬱結不行阻氣不運故痛也
凡腹痛多屬血澁通用芍藥甘草湯治四時腹痛脈弦傷氣加黃芩脈洪傷金倍芍藥脈緩傷水加桂枝脈濇傷血加當歸脈遲傷火加乾薑臍下痛加熟地黃入門
雜病腹痛通用四物苦練湯酒煮當歸丸方見胞門開鬱導氣湯
芍藥甘草湯
白芍藥四錢甘草灸二錢右剉作一貼水煎服
稼穡作甘甘者己也曲直作酸酸者甲也甲己化土此仲景妙法也酸以收之甘以緩之東垣
四物苦練湯
通治腹痛亦治臍下冷痛四物湯方見血門加玄胡索苦練子各一錢右水煎服
開鬱導氣湯
治諸般腹痛一服立止蒼朮香附便炒白芷川芎赤茯苓滑石梔子炒神麯炒各一錢乾薑炮陳皮各五分甘草灸三分右剉作一貼水煎服醫鑑
腹痛凶證
太陰連小腹痛甚自利不止者難治入門
鼻頭色靑腹中痛舌冷者死靈樞
臍下忽大痛人中黑色者多死
單方
凡十四種
鹽
腹脹痛痞悶欲死極鹹鹽湯頓服一二椀吐下卽定本草
竈中熱灰
治心腹冷痛和醋熨之冷則易本草
磁石
鐵氣入腹作痛以磁石杵爲末鋪簟席睡其上再以磁石煎湯調小調氣散服之效
芍藥
治腹中㽱痛以此爲君甘草爲佐煎服之
能治血虛腹痛氣分諸痛不宜用也
乾薑
治脾冷腹痛嘔吐炒薑三錢甘草灸半錢右剉棗一枚同煎服或爲末和飮服直指
艾葉
心腹惡氣作痛擣取汁飮之乾則濃煎服之本草
桔梗
主腹中滿痛剉取濃煎服之本草
丁香
止腹中冷痛剉取水煎服或爲末點湯服本草
吳茱萸
主腹痛不可忍水煎服之本草
厚朴
主腹痛脹滿雷鳴薑製水煎服或爲末薑湯點服本草
桂皮
治腹內冷痛不可忍煎服末服幷良秋冬腹痛非桂不能止湯液
川椒
主腹內冷痛取四十九粒漿水浸一宿令口合空心以井水呑下本草
葱白
主腹冷痛濃煎湯飮之又細切和鹽炒熱熨之良俗方
狗肉
治脾胃冷弱腹中刺痛肥狗肉半斤以椒薑鹽醬煮粥喫良本草
鍼灸法
腹痛取內關支溝照海巨闕足三間綱目
臍腹痛取陰陵泉太衝足三里支溝中脘關元天樞公孫三陰交陰谷
腹中切痛取公孫靈樞
臍中痛溏泄灸神闕卽效
積痛取氣海中脘隱白綱目
臍腹痛甚灸獨陰神效得效
臍
臍居一身之中
臍者齊也言其上下齊也身之半正謂臍中也當伸臂指天舒足至地以繩量之則中正當臍天樞之穴正當臍兩傍各二寸是爲身半也內經
臍下有丹田
下丹田在臍下三寸方圓四寸着於脊梁兩腎之間左靑右白上赤下黑中央黃色名曰大海貯其精血正理
十二經脈皆係於生氣之源所謂生氣之源者謂腎間動氣卽下丹田也此五藏六府之本十二經脈之根呼吸之門三焦之源也難經
煉臍延壽
宜長生延壽丹小接命熏臍秘方接命丹灸臍得延年
長生延壽丹
夫人之臍也受生之初父精母血相受凝結以成胞胎在母腹中母呼兒呼母吸兒吸是一身臍帶如花果在枝而通蔕也旣生之後從口呼吸臍門自閉旣長之後外耗精神內傷生冷眞氣不得條暢所以蒸臍固蔕如水灌土培草木自茂壯也人常依法熏蒸則榮衛調和安魂定魄寒暑不侵身體輕健其中有神妙也人參附子胡椒各七錢夜明砂沒藥虎骨蛇骨龍骨五靈脂白附子朱砂麝香各五錢靑鹽茴香各四錢丁香雄黃乳香木香各三錢右爲末別用白麪作條圏於臍上將前藥一料分爲三分內取一分先塡麝香末五分入臍孔內乃將一分藥入麪圏內按藥令緊中揷數孔外用槐皮一片蓋於藥上以艾火灸之無時損則易壯其熱氣透身患人必倦沈如醉灸至五六十壯遍身大汗苟不汗則病未除再於三五日後又灸至汗出爲度愼風寒戒生冷油膩保養一月百病皆除益壽延年婦人腹冷無子尤宜此灸去麝香加小腦一錢入門
小接命熏臍秘方
夫人賴精血而成形其在胞胎惟有臍帶與母氣相通隨母呼吸十月脫胎漸長成人七情六慾內外交侵喪失眞元殞軀喪命良可惜也余哀悶世人特傳良方壯固根蔕保護形軀熏蒸本源除却百病其效如神每年中秋日熏蒸一次却病延年乳香沒藥猳鼠糞靑鹽兩頭尖續斷各二錢麝香一分右爲末令人食飽仰臥用蕎麥麪水和捏一團徑過寸餘臍大則徑二寸內入藥末安臍上用槐皮一片覆圏藥之上以豆許艾壯灸之百脈和暢冷汗如雨不可令痛痛則反泄眞氣灸至行年歲數而止無病者連日灸之有病則三日一次灸至腹內作聲作痛大便有涎沫等物出爲止只服米湯兼食白肉黃酒以助藥力若患風氣有鬱熱在腠理者加女子紅鉛拌藥則汗易出而疾隨愈矣回春
接命丹
養丹田助兩腎添精補髓返老還童却病延年大附子一枚切作八片以布包定用甘草甘遂各二兩槌碎燒酒二斤共浸半日文武火煮酒乾爲度取起附子去草遂加麝香三分槌千餘下分作二丸陰乾納一丸於臍中七日一換一丸則放盒內養之入門
灸臍得延年
詳見身形
臍宜溫煖
宜用代灸塗臍膏溫臍種子方溫臍兜肚方封臍艾
代灸塗臍膏
治下元虛寒臍腹冷痛大附子馬藺子蛇床子木香肉桂吳茱萸各等分右爲末入白麪薑汁調成膏作片貼臍上以帛包繫醫林
溫臍種子方
五靈脂白芷靑鹽各二錢麝香一分右爲末用蕎麥粉水和成條圏安於臍上以前藥末實於臍中用艾灸之婦人尤宜但覺臍中溫煖卽止過數日再灸太過則生熱也入門
溫臍兜肚方
專主痞積遺精白濁婦人赤白帶下經脈不調久不受孕白檀羚羊角各一兩零陵香沈香白芷馬兜鈴木鱉子甘松升麻血竭各五錢丁香皮七錢麝香九分右爲末分作三分每用一分以熟艾絮綿裝白綾兜肚內初服者每三日後一解至第五日又服一月後常服之入門
封臍艾
治臍腹冷痛或泄瀉陳艾葉蛇床子各一兩木鱉子二箇帶殼生用右爲末和勻用綿包裹安在臍上以紙圏圍定以熨斗火熨之爲妙醫林
臍築證
臍築湫痛命將難痊湫者深也蓋臍爲生氣之源築痛者生氣已絶也仲景
臍下築者腎氣動也理中湯方見寒門去朮加桂一兩腎惡燥故去朮恐作奔豚故加桂皮若悸者加茯苓一兩海藏
白朮閉氣故去之桂瀉奔豚茯苓伐腎邪故加之入門
臍下發痛者腎經也非熟地黃不能除湯液
臍凶證
病人臍腫反出者死臍反出此爲脾先死扁鵲
水腫臍突出者死
凡人膿從臍中出者肚癰也集要
腸癰爲病遶臍生瘡或膿從臍出東垣
小兒臍瘡
詳見小兒門
腰
腰圍度數
腰圍四尺二寸靈樞
腰脊者身之大關節也靈樞
腰爲腎府
腰者腎之府轉搖不能腎將憊矣內經
腰者腎之外候一身所恃以轉移開闔者也然諸經貫於腎絡於腰脊雖外感內傷種種不同必腎虛而後邪能湊之故不可純用凉藥亦不可純用參芪補氣也入門
脈法
按之至骨脈氣少者腰脊痛而身有痹也內經
尺脈沈腰背痛
腰痛之脈皆沈弦沈弦而緊者爲寒沈弦而浮者爲風沈弦而濡細者爲濕沈弦而實者爲挫閃脈經
腰痛脈必沈而弦沈爲滯弦爲虛澁是瘀血緩者是濕滑者伏者是痰大者是腎虛也
腰痛有十
有腎虛有痰飮有食積有挫閃有瘀血有風有寒有濕有濕熱有氣凡十種
腎虛腰痛
脈大者腎虛腰痛也
腎虛者疼之不已者是也
房慾傷腎精血不足養筋陰虛悠悠痛不能擧者六味地黃元或八味元方幷見虛勞加鹿茸當歸木瓜續斷東垣
腎虛腰痛宜靑娥元加味靑娥元壯本丹局方安腎丸補髓丹
陽虛腰軟不能運用宜九味安腎丸百倍丸杜冲丸補腎湯
腰軟者肝腎伏熱治用黃柏防己醫鑑
靑娥元
治腎虛腰痛杜冲薑汁炒破古紙炒各四兩胡桃肉三十箇右爲末生薑二兩半取汁入煉蜜和丸梧子大空心溫酒或鹽湯呑下百丸
加味靑娥元
治腎腰或風寒血氣相搏爲痛破故紙六兩脂麻同炒變色去脂麻杜冲六兩薑汁浸炒胡桃肉沈香乳香沒藥各三兩右爲末以肉蓯蓉六兩酒浸成膏和藥擣千杵丸如梧子大溫酒或鹽湯下五七十丸醫鑑
壯本丹
治腎虛腰痛甚妙杜冲酒炒破故紙鹽水炒茴香炒各一兩肉蓯蓉酒洗巴戟酒浸靑鹽各五錢右爲末將猪腰子分開入藥在內縫住紙包煨熟每一箇作一服以黃酒送下醫鑑
局方安腎元
治腎虛腰痛下元虛冷小便滑數桃仁白蒺藜巴戟肉蓯蓉山藥破故紙白茯苓石斛萆薢白朮各二兩四錢川烏炮肉桂各一兩三錢右爲末蜜丸梧子空心酒下五七十丸入門
補髓丹
治腎虛腰痛破故紙五兩以脂麻二兩半同炒去脂麻杜冲薑汁炒五兩鹿茸一兩沒藥五錢右爲末胡桃肉十五箇軟膏入麪少許酒煮爲糊作丸梧子大空心鹽湯下百丸東垣
九味安腎丸
治腎虛腰痛目眩耳聾面黑羸瘦胡蘆巴破故紙炒川練肉茴香續斷各一兩半桃仁杏仁山藥白茯苓各一兩右爲末蜜丸梧子大空心鹽湯下五七十丸三因
百倍丸
治腎虛腰腿痛及折傷挫閃有百倍之功破故紙炒牛膝酒洗龜板酥灸各一兩肉蓯蓉虎骨各五錢木鼈子乳香沒藥自然銅火煆醋淬九次各二錢右末蜜丸梧子大空心溫酒或鹽湯下三五十丸入門
杜冲丸
治腎虛腰痛動止軟弱脈大虛疼不已杜冲薑汁炒龜板酥灸黃柏知母幷鹽水炒枸杞子五倍子當歸白芍藥黃芪破故紙炒各一兩右爲末煉蜜入猪脊髓和丸梧子大空心鹽湯呑下八十丸或百丸入門
補腎湯
治腎虛腰痛破故紙炒茴香鹽酒炒玄胡索牛膝酒洗當歸酒洗杜冲酒炒黃柏知母幷鹽酒炒各一錢右剉作一貼薑三片水煎空心服醫鑑
痰飮腰痛
脈滑者伏者是痰飮痛也
痰飮流注經絡腰背疼痛二陳湯或芎夏湯幷見痰飮加南星蒼朮黃柏或用控涎丹方見痰飮
痰飮腰痛宜南星半夏加快氣藥佐之
食積腰痛
因醉飽入房濕熱承虛入腎腰痛難以俛仰四物湯方見血門合二陳湯方見痰飮加麥芽神麯葛花縮砂杜冲黃柏官桂枳殼桔梗煎服痛甚者宜速效散入門
速效散
治腰痛不可忍川練肉以巴豆肉五粒同炒赤去巴豆茴香鹽炒破故紙炒各一兩右爲末每一錢空心以熱酒調下入門
挫閃腰痛
擧重勞傷或挫閃墜落以作痛亦謂之䐴腰痛宜獨活湯乳香趁痛散如神湯舒筋散立安散神麯酒
獨活湯
治勞役腰痛如折當歸連翹各一錢半羌活獨活防風澤瀉肉桂各一錢防己黃柏大黃甘草各五分桃仁留尖九粒右剉作一貼酒水各半煎空心服東垣
乳香趁痛散
治挫閃打墮腰痛骨碎補炒蒼耳子炒自然銅火煆醋淬白芷桂皮防風當歸赤芍藥血竭沒藥白附子各三錢虎脛骨酒灸龜板酒灸各二錢牛膝天麻檳榔五加皮羌活各一錢加全蝎一錢右爲末每二錢溫酒調下東垣
如神湯
治挫閃腰痛玄胡索當歸桂心杜冲薑汁炒各等分右爲末每二錢溫酒調下雲岐
舒筋散
治挫閃血瀝腰痛玄胡索當歸桂心等分爲末每二錢溫酒調下空心或加牛膝桃仁續斷亦效得效
立安散
治挫閃氣滯腰痛白牽牛頭末半生半炒二錢當歸肉桂玄胡索炒杜冲薑汁炒茴香炒各一錢木香半錢右爲末空心以溫酒調下二匙醫鑑
神麯酒
治挫閃腰痛神麯一塊約如拳大燒令通赤好酒二大盞淬酒中便飮之令盡仰臥少頃卽安或以此酒呑靑娥元尤妙得效
瘀血腰痛
跌撲墜墮以致血瘀腰痛入門
晝輕夜重者是瘀血痛也
血瀝則腰痛轉側如錐之所刺直指
瘀血腰痛宜破血散疼湯川芎肉桂湯地龍散實者桃仁承氣湯方見寒門久者五積散方見寒門去麻黃加桃仁紅花木香檳榔茴香炒或四物湯方見血門加桃仁蘇木酒紅花
腰連脇痛者復元通氣散方見氣門加木香服之入門
破血散疼湯
治墮落損傷跌其腰脊惡血留於脇下痛楚不能轉側水蛭三錢炒令煙盡別細硏連翹當歸柴胡各二錢蘇木一錢半羌活防風桂心各一錢麝香五分別硏右剉分二貼每服酒二盞水一盞煎至一盞去滓調水蛭麝香末空心服兩服卽愈東垣
川芎肉桂湯
治瘀血在足太陽足少陰足少陽三經以作腰痛羌活一錢半肉桂川芎柴胡當歸梢蒼朮甘草灸各一錢神麯獨活各五分酒防己防風各三分桃仁五箇右剉作一貼酒三盞煎至一盞空心服東垣
地龍散
治瘀血在太陽經令腰脊痛羌活二錢獨活黃柏鹽酒炒甘草各一錢蘇木六分麻黃五分地龍中桂各四分當歸梢二分桃仁六箇右剉作一貼水煎服東垣
風腰痛
風傷腎而腰痛者或左或右痛無常所引兩足强急五積散方見寒門加防風全蝎或烏藥順氣散方見風門加五加皮痛勢甚者加味龍虎散入門
風熱腰痛敗毒散方見寒門加續斷天麻木瓜薄荷得效
加味龍虎散
治風寒腰痛筋骨拳攣蒼朮一兩全蝎五錢草烏附子幷炮製各二錢天麻三錢右爲末每一錢空心豆淋酒調下得效
寒腰痛
寒傷腎經腰痛不能轉側見熱則減遇寒則發脈沈弦急五積散加吳茱萸杜冲桃仁痛甚加黑丑頭末一錢調服入門
痛甚服加味龍虎散入門
代灸膏貼腰眼穴方見寒門
濕腰痛
久處卑濕雨露浸淫腰重痛如石冷如氷五積散加桃仁吳茱萸最效得效
濕腰痛宜朮附湯通經散
川芎肉桂湯方見上治露宿寒濕之地腰痛不能轉側醫鑑
腎着證同參治之
朮附湯
治濕傷腎經腰痛冷重白朮附子炮各二錢杜冲炒一錢右剉作一貼薑三片水煎服濟生
通經散
治腰痛下水濕陳皮當歸甘遂各等分右爲末每三錢臨臥溫酒調下子和
又方
坐臥濕地濕入腎經外腎腫腰背曲痛楚甚用五苓散煎水方見寒門入胚子少許呑下靑木香元方見氣門三五十粒數服藏府微動腫消腰直其痛立止得效
濕熱腰痛
平日膏粱厚味之人腰痛皆是濕熱陰虛綱目
濕熱腰痛者遇天陰或久坐而發者是也
脈緩或沈是濕腰痛
濕熱腰痛實者二炒蒼柏散方見足部虛者七味蒼柏散或當歸拈痛湯方見足部如諸藥不效用三花神祐丸方見下門或煨腎散下之入門
七味蒼柏散
蒼朮黃柏杜冲破故紙川芎當歸白朮各一錢右剉作一貼空心水煎服入門
煨腎散
治水濕停蓄作腰痛甘遂末三錢猪腰子細批破着少鹽椒淹透糝藥在內以荷葉包裹慢火煨熟空心細嚼溫酒送下無荷葉則用濕紙子和
氣腰痛
凡人失志則心血不旺不養筋脈氣滯腰痛不能久立遠行七氣湯方見氣門倍加茯苓加沈香乳香各少許煎服入門
憂思傷脾則腰痛忿怒傷肝亦作腰痛俱宜沈香降氣湯方見氣門合調氣散入薑三片棗二枚煎服直指
調氣散
治諸氣藿香甘草各八錢縮砂四錢白豆蔲丁香白檀木香各二錢右末每二錢鹽湯點服不拘時
腎着證
病人身體重腰中冷如坐水形如水狀反不渴小便自利飮食如故腰以下冷痛腰重如帶五千錢腎着湯主之仲景
大抵如濕同治
腎着湯
白朮二錢半乾薑炮赤茯苓各一錢半甘草灸五分右剉作一貼水煎服
流濕兼用溫煖之藥以散之
腰痛通治
六氣皆能爲痛大抵寒濕多而風熱少又有房室勞傷腎虛腰痛者居多是陽氣虛弱不能運動故也入門
久腰痛必用官桂以開之腹脇痛皆然
諸腰痛不可用補氣藥亦不宜峻用寒凉藥
補腎湯治一切腰痛方見上
腰痛凶證
腰痛面上忽見紅點人中黑者死入門
導引法
理腰背痛病人正東坐收手抱心一人於前據躡其兩膝一人後捧其頭徐牽令偃臥頭到地三起三臥便差得效
單方
凡二十二種有固陽丹煨腎丸
磁石
補腎治腰痛火煆醋淬九次爲末水飛作丸服或入補腎藥皆佳本草
腎虛腰不利宜用本草
兎絲子
治腰痛膝冷酒煮作末溫酒下二錢
又兎絲子牛膝各一兩酒浸五日曝乾爲末酒糊丸服
又兎絲子末二兩杜冲蜜灸末一兩山藥末酒煮爲糊作丸酒下五七十丸名固陽丹本草
牛膝
除腰脊痛煮汁飮或酒浸服幷良又取嫩葉和米醬空心作粥服本草
石斛
治腰痛脚弱煮服末服浸酒服皆佳本草
蒺藜子
治腰脊痛爲末蜜丸服或作末和酒服幷佳本草
肉蓯蓉
主腰痛作丸服之本草
續斷
主腰痛煮服末服幷佳本草
萆薢
主䐴腰痛酒浸服之
又萆薢三兩杜冲一兩擣爲末空心酒服二錢禁食牛肉本草
威靈仙
治腰痛生爲末酒調二錢服
又方細末二錢猪腰子一隻批藥在內濕紙裹煨熟早晨細嚼熱酒下綱目
又酒浸爲末麪糊和丸梧子大酒下八十丸至百丸大便下靑膿是效也本草
牽牛子
治腰痛下冷膿
半生半炒取頭末一兩入硫黃一分同硏分三服每一服白麪一匙水和捏作碁子五更初以水一盞煮熟連湯送下只一服痛止綱目
破故紙
治腰痛神妙炒爲末酒下二錢本草
五加皮
治腰脊痛及䐴腰痛細剉酒浸服之本草
杜冲
治腰脊痛及䐴腰痛又治腎勞腰脊攣本草
薑汁炒爲末空心酒下一錢
又一兩炒去絲浸二升酒中每服三合日三服綱目
橘核
治腰痛微炒去殼爲末空心酒下二錢良本草
胡桃
治虛損腰痛取肉和杜冲茴香浸酒空心服入門
芡仁
主腰脊痛爲末煮粥空心服入門
胡麻
治腰痛熬令香爲末以酒飮蜜湯薑湯調下三錢日三服卽永差本草
鹿茸
主腰脊痛酥灸紫色去毛爲末每日空心溫酒下一錢本草
鹿角
除腰脊痛熬黃爲末溫酒一杯調一錢日二服本草
羊脊骨
治腰痛轉搖不得脊骨一具槌碎爛煮和五味食之因飮酒少許本草
黃狗肉
煖腰膝止痛取淨肉和五味煮熟空心食之本草
猪腎
治腎虛腰痛取腰子一枚薄批以椒鹽末淹過糝杜冲末三錢在內包以荷葉或濕紙慢火煨熟以酒嚼下名曰煨腎丸入門
又方童便二盞好酒一盞腰子一對盛磁缸黃泥封口日晩以慢火養熟至中夜待五更初以火溫之發甁飮酒食腰子此以血養血絶勝金石草木之藥入門
鍼灸法
腰痛灸腎兪三七壯卽差綱目
腰曲不能伸鍼委中出血立愈
腰背痛以鍼決膝腰句畫中靑赤絡脈出血便差得效
腰痛不得俛仰令患人正立以竹拄地度至臍斷竹乃以度背脊灸竹上頭盡處隨年壯灸訖藏竹勿令人知資生
神仙灸法治腰痛灸曲䐐兩文頭左右脚四處各三壯每灸一脚二火齊下艾炷纔燒至肉初覺痛便用二人兩邊齊吹至火滅午時着灸至人定已來藏府自動一二行或轉動如雷聲其疾立愈此法神效綱目
腎虛腰痛取腎兪人中委中肩井綱目
挫閃腰痛取尺澤勿灸委中人中陽陵泉束骨崑崙下髎氣海綱目
腰痛崑崙委中出血又取腎兪中膂兪腰兪綱目
腰强痛命門崑崙志室行間復溜綱目
脇
脇腋度數
腋以下至季脇長一尺二寸季脇以下至髀樞長六寸靈樞
脇腋屬肝膽
肝膽之脈布脇肋肋者脇骨也銅人
肝有邪其氣流于兩脇靈樞
脇痛者厥陰肝經爲病也醫鑑
肩下曰腋腋下曰脇脇之下曰季脇綱目
脈法
寸口脈弦者卽脇下拘急而痛其人嗇嗇惡寒也仲景
脈雙弦者肝氣有餘兩脇作痛正傳
肝脈沈之而急浮之亦然若脇下痛有氣支滿引小腹而痛時小便難苦目眩頭痛腰背痛得之少時有所墜墮正傳
肝脈搏堅而長色不靑當病墮若搏因血在脇下令人喘逆內經
肝脈軟而散其色澤者當病溢飮溢飮者渴暴多飮而溢入肌皮腸胃之外也內經
氣鬱胸脇痛看其沈澁當作鬱治也
脇痛有五
脇痛者肝火盛木氣實也醫鑑
肝苦急是其氣有餘急食辛以散之宜用川芎蒼朮靑皮
肝火盛兩脇痛不得伸舒先以琥珀膏方見積聚貼痛處却以生薑湯呑下蜜丸當歸龍薈丸方見五藏最妙此藥蜜丸乃治脇痛
龍薈丸亦治飮食大飽勞力行房脇痛乃瀉肝火之要藥也
凡脇痛皆肝木有餘小柴胡湯方見寒門加靑皮川芎芍藥草龍膽甚者入靑黛麝香調服正傳
凡脇痛有氣鬱有死血有痰飮有食積有風寒
肝熱鬱則脇必痛入門
氣鬱脇痛
大怒氣逆及謀慮不決皆令肝火動甚脇痛難忍宜當歸龍薈丸輕者小柴胡湯加黃連牡蠣枳殼入門
性急多怒之人時常腹脇作痛小柴胡湯加川芎芍藥靑皮呑下龍薈丸甚捷正傳
氣鬱脇痛宜枳殼煮散沈香降氣散枳殼散桂枝湯復元通氣散方見氣門木通散神保元小龍薈丸
枳殼煮散
治悲哀傷肝兩脇痛又治七情傷肝兩腋兩脇牽痛枳殼二錢細辛桔梗防風川芎各一錢葛根七分甘草五分右剉作一貼入薑三片棗二枚水煎服本事
沈香降氣散
治氣滯脇肋刺痛胸膈痞塞薑黃陳皮甘草各一錢三稜蓬朮幷煨益智厚朴各七分白朮紫蘇葉香附子神麯麥芽烏藥各五分人參訶子大腹皮各二分半右剉作一貼煎服
枳殼散
治脇痛如有物刺之乃氣實也枳殼一兩二錢半甘草灸三錢七分半右爲末每服二錢以濃煎葱白湯調下得效
桂枝湯
治驚傷肝脇骨裏疼痛枳殼小者一兩桂枝五錢右末每二錢薑棗湯調下本事
木通散
治脇肋苦痛木通靑皮川練子各六錢半以巴豆肉二錢半同炒黃去巴豆蘿葍子炒茴香炒各五錢蓬朮木香滑石各二錢半右爲末濃煎葱白湯調三錢服卽愈得效
神保元
諸氣惟膀胱氣脇下痛最難治獨此藥能去之有人病項筋痛醫治久不差乃流入背膂久之又注右脇攣痛甚苦服此藥一投而差方見氣門局方
小龍薈丸
治肝火盛脇痛當歸草龍膽梔子黃連川芎大黃各五錢蘆薈三錢木香一錢右爲末入麝香少許粥丸菉豆大薑湯下五七十丸仍以琥珀膏貼痛處
死血脇痛
因惡血停留於肝居於脇下而痛按之則痛益甚
瘀血必歸肝經脇夜痛或午後發者小柴胡湯合四物湯加桃仁紅花乳香沒藥大便堅黑者桃仁承氣湯方見寒門下之入門
脇痛有死血用桃仁紅花川芎之類若跌撲脇痛者亦爲汚血流歸脇下而痛宜復元活血湯方見諸瘍之類
痰飮脇痛
痰飮流注於厥陰之經亦能使脇下痛病則咳嗽氣急引脇痛
咳嗽引脇痛爲縣飮宜十棗湯方見寒門仲景
咳引脇痛宜疎肝氣用靑皮枳殼香附白芥子之類
痰注脇痛宜控涎丹方見痰飮以加南星川芎蒼朮二陳湯煎水呑下
兩脇走痛可用控涎丹
痰注脇痛漉漉有聲芎夏湯方見痰飮最妙直指
痰脇痛宜調中順氣丸
調中順氣丸
治氣滯飮積脇下虛滿刺痛半夏薑製大腹子各一兩木香白豆蔲陳皮靑皮三稜各五錢縮砂檳榔沈香各二錢半右爲末粥丸梧子大陳皮湯下五七十丸
食積脇痛
食積脇下如杠梗起一條作痛神保元方見氣門以枳實煎湯呑下入門
發寒熱脇痛似有積塊必是飮食太飽勞力所致須用當歸龍薈丸治之正傳
風寒脇痛
外感脇痛寒熱者小柴胡湯方見寒門加枳殼桔梗入門
外感脇痛宜芎葛湯芍藥散
芎葛湯
治風寒脇痛川芎乾葛桂枝細辛枳殼人參芍藥麻黃防風各一錢甘草五分右剉作一貼入薑三片水煎服本事
芍藥散
治婦人冷證脇痛諸藥不效香附子四兩以醋二升鹽一兩同煮乾爲度肉桂玄胡索炒白芍藥酒炒各一兩右爲末每二錢沸湯調下得效
乾脇痛
虛甚成損脇下常一點痛不止者名曰乾脇痛甚危宜以八物湯方見虛勞加木香靑皮桂心有火去桂加山梔仁或吳茱萸水炒黃連入門
脇痛有虛實
肝氣實脇痛者手足煩躁不得安臥小柴胡湯加川芎當歸白芍藥蒼朮靑皮草龍膽入門
肝氣虛脇痛者悠悠不止耳目䀮䀮善恐如人將捕四物湯加柴胡靑皮入門
兩脇下痛引小腹善怒是肝氣實也當歸龍薈丸以薑汁呑下入門
氣弱之人脇下痛脈弦細多從勞役怒氣得之八物湯方見虛勞加木香靑皮桂心煎服或用枳實散
枳實散
治男子肝氣不足兩脇痛枳實一兩白芍藥炒雀腦芎人參各五錢右爲細末每二錢以薑棗湯調下酒亦可本事
脇痛分左右
左脇痛先以琥珀膏貼痛處方見積聚却以當歸龍薈丸熱薑汁呑下入門
左脇痛宜枳芎散或小柴胡湯加川芎靑皮草龍膽正傳
右脇痛宜推氣散或枳殼散方見上以生薑靑皮葱白煎湯調下或用神保元得效
枳芎散
治左脇肋刺痛枳實川芎各五錢甘草二錢半右爲末每二錢薑棗湯調下入門
推氣散
治右脇痛枳殼桂心薑黃各五錢甘草二錢半右爲末每二錢半薑棗湯或酒調下入門
腎邪上薄爲脇痛
一人患脇痛衆以爲癰陽脈弦陰脈濇投諸香薑桂之屬益甚項昕見之曰弦者痛也濇者腎邪有餘也腎上薄於脇不能下且腎惡燥今服燥藥過多非得利不愈先用神保元下黑溲痛止更服神芎丸或疑其太過昕曰向用神保元者以腎邪透膜非全蝎不能引導然巴豆性熱非得硝黃蕩滌後遇熱必再作乃大泄數次病遂愈入門
息積證
詳見積聚門
肥氣證
詳見積聚門
腋臭
一曰腋氣亦曰狐臭五更時取精猪肉二大片以甘遂末一兩拌之挾腋下至天明以甘草一兩煎湯飮之良久瀉出穢物須在荒野之外恐穢氣傳人也依法三五次卽愈其他密陀僧胡粉之類皆塞竅以治其末耳回春
患此疾者耳內有油濕是也大田螺一箇水中養之候靨開以巴豆肉一粒鍼挑放在螺內仰頓盞內夏月一宿冬則五七宿自然成水取搽腋下絶根
一方先用臙脂塗腋下其出狐臭之處黃色就將前巴豆田螺去靨掩於狐臭之上絹帛勒緊其胡臭從大便出則絶根矣
大蜘蛛一箇鹽泥作一窠包裹蜘蛛煆紅放冷取蜘蛛硏細入輕粉一字醋調成膏夕付腋下明日登厠必瀉下黑汁臭穢於僻處埋之三因
以自己小便洗一次米泔洗二次生薑自然汁每日擦十次一月之後可以斷矣回春
漏腋
凡人腋下手掌足心陰下股裏常如汗濕汚衣宜用六物散
六物散
治漏腋乾枸杞根乾薔薇根甘草各二兩胡粉商陸根滑石各一兩右爲末以苦酒少許和塗當微汗出易衣更塗不過三着便愈得效
單方
凡七種
靑皮
凡脇痛用靑皮必須醋炒用煎服末服幷佳醫鑑
靑皮乃肝膽二經之藥人多怒脇下有鬱積固宜用此以解之若二經氣血不足則當先補血少用靑皮可也
枳實
主脇風痛煎服末服幷佳本草
枳殼
主兩脇痛煎服末服幷佳本草
旋覆花
治痰飮結聚兩脇脹痛水煎服之本草
防風
治風脇痛水煎服之本草
蠐螬
治瘀血在脇下堅痛焙爲末和酒服本草
生薑
治狐臭取汁常塗腋下可絶根本草
鍼灸法
脇痛取懸鍾竅陰外關三里支溝章門中封陽陵泉行間期門陰陵泉綱目
脇幷胸痛不可忍取期門章門行間丘墟涌泉支溝膽兪綱目
胸脇脹痛取公孫三里太衝三陰交綱目
腰脇痛取環跳至陰太白陽輔綱目
脇肋痛取支溝外關曲池綱目
兩脇痛取竅陰大敦行間內經
皮
皮有部分
凡十二經絡者皮之部也視其部中浮絡其色多靑則痛多黑則痺黃赤則爲熱多白則寒五色皆見則寒熱也絡盛則入客於經陽主外陰主內內經
皮者脈之部也十二經皆有部分不與而生大病也不與者不與他脈同色也內經
皮毛屬肺
內經曰肺之合皮也其榮毛也又云肺主皮毛又云在藏爲肺在體爲皮毛
邪在肺則病皮膚痛靈樞
皮膚亦曰腠理津液滲泄之所曰腠文理縫會之中曰理內經
腠理亦曰玄府玄府者汗孔也汗液色玄從空而出以汗聚於裏故謂之玄府府聚也內經
風寒之邪先入皮毛
百病之始生也必先於皮毛邪中之則腠理開開則入客於絡脈留而不去傳入於經留而不去傳入於府稟於腸胃邪之始入於皮也泝然起毫毛開腠理其入於絡也則絡脈盛色變其入客於經也則感虛乃陷下其留於筋骨之間寒多則筋攣骨痛熱多則筋弛骨消肉爍䐃破毛直而敗內經
脈法
脈浮而大浮爲風虛大爲氣强風氣相搏以成癮疹身體爲痒痒者名泄風久久爲痂癩仲景
斑疹之脈陽浮而數陰實而大火盛而表故陽脈浮數下焦實熱故陰脈實大正傳
脈多沈伏或細而散或絶無正傳
滑伯仁曰脈者血之波瀾發癍者血散於皮膚故脈伏正傳
脈浮而濡屬氣虛關前得之麻在上體關後得之麻在下體正傳
脈浮而緩屬濕爲麻痺脈緊而浮屬寒爲痛痺脈濇而芤屬死血爲木不知痛痒正傳
痒痛
痒痛生於皮毛
內經曰諸痒爲虛血不榮肌腠所以痒也當以滋補藥以養陰血血和肌潤痒自不作
痒得爬而解者爬爲火化微則亦能痒甚則痒去者謂令皮膚辛辣而屬金化辛能散火故金化見則火化解矣河間
人近火氣者微熱則痒熱甚則痛附近則灼而爲瘡皆火之用也痒者美疾也故火旺於夏而萬物蕃美也或云痛爲實痒爲虛非謂虛爲寒也正謂熱之微甚也河間
諸痛皆屬於火內經
皮膚痛屬心實內經曰夏脈者心也夏脈太過則病身熱膚痛爲浸淫綱目
身上虛痒四物湯加黃芩煎水調浮萍末服之
身痒如蟲行此血虛也大料四物湯服之兼用澡洗藥
飮酒後遍身痒如風瘡搔至血出宜服蟬蛻散入門
澡洗藥
治風燥身痒威靈仙零陵香茅香各半斤乾荷葉藁本藿香白芷甘松各四兩右剉四兩水三桶熬數沸於房內沐浴避風
蟬蛻散
治酒後身痒蟬殼薄荷各等分右爲末每二錢酒水調服一名蟬退散得效
癍疹
有色點而無顆粒者曰癍浮小而有顆粒者曰疹隨出卽沒而又出
發癍者因胃熱助手少陰火入于手太陰肺也紅點如斑生於皮毛之間白虎湯瀉心湯調胃承氣湯三方幷見寒門選用之
傷寒發癍謂之陽毒春溫發癍謂之溫毒夏熱發癍謂之熱毒時行發癍謂之時毒名雖不同同歸於熱皆心火入肺故紅點見於皮毛之間輕如疹子蚊跡只在手足先紅後黃重如錦紋發在胸腹先紅後赤切忌發汗重令開泄甚則皮膚斑爛入門
陽毒發癍宜人參白虎湯三黃石膏湯幷見寒門消癍靑黛飮
溫毒發癍宜黑膏葛根橘皮湯玄參升麻湯
熱毒發癍時行發癍宜化癍湯猪膽鷄子湯犀角玄參湯癍盛破爛者用芒硝猪膽汁法入門
冬月溫暖人受不正之氣至春冬溫始發肌中斑爛如錦紋而咳心悶但嘔淸水宜用黑膏活人
斑斑如錦紋色紅赤者胃熱也紫黑者胃爛也海藏
孕婦傷寒發癍宜梔子大靑湯入門
癍色紫黑咽喉閉痛譫語煩躁宜用紫雪方見火門入門
消癍靑黛飮
治陽毒熱毒發癍如錦紋黃連石膏知母柴胡玄參生地黃梔子犀角靑黛各一錢人參甘草各五分右剉作一貼薑一片棗二枚煎入苦酒一匙服入門
黑膏
治溫毒發癍生地黃二兩六錢半好豉一兩六錢半猪膏十兩右合煎令三分減一絞去滓入雄黃麝香各一分爲末和勻再煎分三服白湯化下其毒從皮中出卽愈入門
葛根橘皮湯
治冬溫發癍葛根橘皮杏仁知母黃芩麻黃甘草各一錢右剉作一貼煎服元戎
玄參升麻湯
治傷寒發癍煩躁譫語咽喉閉痛玄參升麻甘草各三錢右剉作一貼煎服入門
化癍湯
治陽毒溫毒熱毒發癍卽人參白虎湯也方見寒門
猪膽鷄子湯
治熱毒時毒發癍猪膽二合苦酒三合鷄子生一箇右煎三沸强人盡服弱人煎五六沸服之活人
犀角玄參湯
治發癍犀角鎊一錢升麻二錢黃芩一錢半香附子玄參各一錢人參五分甘草三分右剉作一貼加大靑一錢水煎服回春
梔子大靑湯
治孕婦傷寒發癍變黑梔子大靑黃芩各一錢半升麻一錢杏仁八分右剉作一貼入葱白三莖水煎服入門
芒硝猪膽汁法
治癍瘡紫黑臭爛右相和鷄翎蘸塗之入門
陰證發癍
陰證發癍出胸背及手足亦稀少而微紅若作熱投之凉藥大誤矣此無根失守之火聚於胸中上獨熏肺傳於皮膚而爲斑點但如蚊蚋蚤風咬形狀而非錦紋也宜用調中湯升麻鱉甲湯之類其癍自退活人
調中湯
治內傷外感爲陰證發癍蒼朮一錢半陳皮一錢縮砂藿香白芍藥桔梗半夏白芷羌活枳殼甘草各七分川芎五分麻黃桂枝各三分右剉作一貼薑三片水煎服
升麻鱉甲湯
治陰毒發陰癍升麻二錢當歸甘草各一錢二分鱉甲灸一錢雄黃末四分川椒二十粒右剉作一貼水煎服正傳
內傷發癍
內傷發癍乃胃氣極虛一身之火遊行於外所致宜補以降之
內傷發癍亦或痰熱所致火則補以降之痰熱則微汗以散之切不可下
內傷發癍輕如蚊跡疹子者多在手足初起無頭痛身熱宜調中益氣湯方見內傷黃芪建中湯方見虛勞入門
發癍候
凡汗下不解足冷耳聾煩悶嘔咳便是發癍之候宜化癍消癍之藥以防之入門
癍欲出未出之際且與升麻葛根湯方見寒門先透其毒回春
癍疹吉凶證
赤癍出五死一生黑癍出十死一生皆用化癍湯兼與紫雪方見火門綱目
凡癍疹赤色身煖自胸腹散四肢者吉黑色身凉自四肢入胸腹者死入門
陽毒發癍紅潤稀疎起發五六日自愈若陰脈見而黑癍稠密成片身凉六七日死入門
先紅後黯如果實者亦死入門
發癍大便自利者不治發癍先赤後黯面色黧晦不治得效
發赤癍者半生半死發黑癍者九死一生正傳
發癍紅赤爲胃熱若紫不赤爲熱甚紫黑爲胃爛故赤癍爲輕黑癍爲重大抵鮮紅明朗者吉紫黑者難治雜黑斑爛者死回春
凡丹毒先從四肢起而後入腹者死正傳
丹毒滿身遍黑入腹入陰難治得效
癮疹
癮疹多屬脾隱隱然在皮膚之間故言癮疹也發則多痒或不仁者是也兼風熱濕之殊色紅者兼火化也
疹者紅靨隱隱皮膚表分但作瘙痒全無腫痛名曰癮疹當春而發最重卽溫毒也宜升麻葛根湯方見寒門加牛蒡子荊芥防風入門
疹有赤白赤疹屬陽遇淸凉而消白疹屬陰遇溫煖而滅正傳
赤疹宜胡麻散白疹宜消風散方見頭部入門
生癮疹或赤或白防風通聖散方見風門去芒硝加豆豉葱白倍麻黃煎服出汗臞仙
遍身白疹瘙痒不止天陰日冷則重天淸日暖則輕此由寒邪伏於肌膚凝滯而成宜服枳實酒更用枳實煎水洗患處兼服烏藥順氣散方見風門得效
癮疹若喫醋則風疹蝕人直指
患風疹者必多眼暗但攻其風則暗自去入門
癮疹宜用樺皮散淸肌散加味羌活散犀角消毒飮作瘡宜加味烏荊元
胡麻散
治風熱癮疹遍身瘙痒或成瘡疥及紫白癜風胡麻子二兩半苦參荊芥穗何首烏各一兩威靈仙炒防風石菖蒲惡實炒甘菊蔓荊子白蒺藜炒甘草各七錢半右末每二錢薄荷湯下得效
枳實酒
治遍身白疹瘙痒枳實不拘多少麩炒黃切片每三錢溫酒一盞浸一時去枳實飮酒得效
樺皮散
治肺藏風遍身癮疹瘙痒成瘡或作疥樺皮燒存性枳殼麩炒各二兩杏仁荊芥穗各一兩甘草灸二錢半右爲末每二錢溫酒調下日二局方
淸肌散
治癮疹或赤或白瘙痒荊防敗毒散方見寒門加天麻薄荷蟬殼入生薑三片水煎服得效
加味羌活散
治癮疹瘙痒羌活前胡各一錢二分人參桔梗枳殼川芎天麻赤茯苓甘草各七分蟬殼薄荷各五分右剉作一貼入薑三片水煎服得效
加味烏荊元
治癮疹上攻頭面赤腫瘙痒皮脫落作瘡浸淫走注有似蟲行川烏湯洗三五次焙荊芥穗各四兩薄荷二兩半當歸洗浸三日焙乾八兩右末醋煮米粉糊和丸梧子大溫酒下五七十丸得效
㾴痤疿
內經曰勞汗當風寒薄爲㾴鬱乃痤此勞汗出於玄府脂液所凝防風通聖散去芒硝倍加芍藥當歸發散玄府之風調其榮衛俗云風刺綱目
內經曰汗出見濕乃生痤疿痤者小癤也大如酸棗或如豆色赤而內有膿血也綱目
暑月汗漬肌生紅粟謂之疿子爛破成瘡謂之疿瘡宜用玉女英奇效
痤疿瘡靑蒿煎湯洗之入門
疿子痒痛井水挼靑蒿汁調蛤粉付之得效
臘雪水洗疿瘡妙和蚌粉付之尤妙入門
棗葉擣汁揩熱疿瘡良本草
粟米浸累日令敗硏澄取之去疿瘡甚佳名曰英粉本草
疿瘡宜用玉粉散
玉女英
治疿瘡痒痛滑石菉豆粉等分爲末以綿纏子蘸撲之或加黃柏棗葉各五錢片腦少許尤妙一方用粟米粉入門
玉粉散
治熱汗浸漬成瘡腫痒焮痛蛤粉四兩七錢半滑石四兩二錢半寒水石煆粟米粉各一兩定粉五錢石膏白石脂龍骨各二錢半右爲末乾糝患處
丹毒
丹毒者人身忽然變赤如塗丹之狀俗云赤瘤或有因瘡而誤觸四畔焮赤謂之瘡瘤皆遊走不定狀如雲氣者是也小兒得之最忌百日之內謂之胎瘤最爲難治東垣
丹疹皆是惡毒熱血蘊蓄於命門遇君相二火合起則發也如遇熱時以通聖辛凉之劑解之寒時以葛根升麻辛溫之劑解之凡丹從四肢起入腹者死
小兒丹毒及胎丹幷詳見小兒門
丹毒宜藍葉散拔毒散犀角消毒飮
藍葉散
治丹毒藍葉乾葛升麻生地黃赤芍藥川芎杏仁知母柴胡白芷甘草生各一錢石膏梔子各五分右剉作一貼水煎服直指
拔毒散
治丹毒遊走不定寒水石生石膏各二兩黃柏甘草各五錢右爲末新水調鷄羽刷上或攤紙花貼之東垣
犀角消毒飮
治丹毒及癍疹癮疹鼠粘子四錢荊芥防風各二錢甘草一錢犀角一錢半別水磨取汁右剉作一貼水煎調犀角汁服之
麻木
靈樞曰衛氣不行則爲麻木
靈樞曰開目則陽道行陽氣遍布周身閉目則陽道閉而不行如晝夜之分知其陽衰而陰旺也久坐而起亦有麻木知其氣不行也當補其肺中之氣則麻木自去矣東垣
如肌肉麻必待瀉榮氣而愈綱目
諸痺之中着痺卽麻木不仁也綱目
河間曰着痺者留着不去四肢麻木拘攣也內經曰病久入深榮衛之行澁經絡時疎故不痛皮膚不榮故爲不仁夫所謂不仁者或周身或四肢喞喞然麻木不知痛痒如繩扎縛初解之狀古方名爲麻痺者是也正傳
麻是氣虛木是濕痰死血然則曰麻曰木以不仁中而分爲二也
手十指麻是胃中有濕痰死血痰用二陳湯方見痰飮加蒼白朮桃仁紅花少加附子行經血用四物湯方見血門加蒼白朮陳皮茯苓羌活蘇木紅花醫鑑
手足麻因濕者香蘇散方見寒門加蒼朮麻黃桂枝羌活白芷木瓜醫鑑
手足麻木四物湯合二陳湯加桃仁紅花白芥子竹瀝畺汁以行經醫鑑
渾身麻是氣虛也補中益氣湯方見內傷加木香烏藥香附靑皮防風川芎少加桂枝行經醫鑑
麻木宜人參益氣湯神效黃芪湯冲和補氣湯雙合湯開結舒經湯麻骨方
人參益氣湯
治夏月濕熱兩手麻木困怠黃芪二錢人參生甘草各一錢半白芍藥七分柴胡六分升麻灸甘草各五分五味子三十粒右剉作一貼水煎服日二於麻處頻按摩屈伸之東垣
神效黃芪湯
治渾身麻木黃芪二錢白芍藥灸甘草各一錢半人參一錢陳皮七分蔓荊子五分右剉作一貼水煎服東垣
冲和補氣湯
治合目則麻作開目則不麻四肢痿厥目昏頭眩黃芪二錢蒼朮陳皮各一錢半人參白朮白芍藥澤瀉猪苓各一錢羌活七分升麻甘草各五分獨活當歸黃柏各三分柴胡神麯木香草豆蔲麻黃黃連各二分右剉分作二貼水煎服之東垣
雙合湯
治濕痰死血作麻木當歸川芎白芍藥生乾地黃陳皮半夏白茯苓白芥子各一錢桃仁八分酒紅花甘草各三分右剉作一貼水煎入竹瀝薑汁調服醫鑑
開結舒經湯
治婦人七情六鬱氣滯經絡手足麻痺紫蘇葉陳皮香附子烏藥川芎蒼朮羌活南星半夏當歸各八分桂枝甘草各四分右剉作一貼薑三片煎入竹瀝薑汁調服醫鑑
麻骨方
有自頭麻至心窩而死者或自足心麻至膝蓋而死者人糞燒灰用豆腐漿調飮卽止
又方用練子燒灰爲末每服三五錢黃酒調下卽止回春
索澤證
內經曰三陽爲病發寒熱其傳爲索澤王註云索盡也精血枯涸故皮膚潤澤之氣皆盡也
足少陽之脈病體無膏澤靈樞
虛損之疾一損損於肺皮聚而毛落宜四君子湯方見氣門心肺俱虛則宜八物湯方見虛勞綱目
皮膚索澤卽仲景所謂皮膚甲錯蓋皮膚澁而不滑澤者是也綱目
肺者行氣溫於皮毛者也氣不營則皮毛焦皮毛焦則津液去津液去則皮節傷津液旣去則爪枯毛折而死綱目
五勞虛極羸瘦內有乾血則皮膚甲錯仲景
癜風癧瘍風白䮕
凡人身體皮肉變色赤者謂之紫癜白者謂之白癜或謂之癧瘍風白䮕者浸淫漸長色白似癬但無瘡也皆因風搏皮膚血氣不和所生宜胡麻散方見上蒼耳散追風丸三黃散加減何首烏散如聖膏
蒼耳散
治紫白癜風及瘑疥斑䮕甲錯汁出五月五日採蒼耳葉日乾爲末酒服二錢日二滿百日病當出皮起落痂肌如凝脂或蜜丸梧子大酒下三五十丸亦佳本草
追風丸
治白癜風何首烏荊芥穗苦參蒼朮各四兩右爲末肥皂角二斤去皮弦子磁器水煮熬爲膏和丸梧子大空心酒茶任下三五十丸
三黃散
治白癜風雄黃硫黃各五錢黃丹天南星白礬枯密陀僧各三錢右爲末先以薑汁擦患處薑片蘸藥末擦後漸黑次日再擦黑散則無矣醫鑑
治紫癜風方
官粉五錢硫黃三錢右爲末鷄子淸調搽醫鑑
加減何首烏散
治紫白癜風及癧瘍風白䮕癮疹疥癬等疾何首烏蔓荊子石菖蒲荊芥穗苦參威靈仙甘菊枸杞子各等分右爲末每三錢蜜茶調下綱目
如聖膏
歌曰紫癜白癜兩般風附子硫黃最有功薑汁調勻茄蒂蘸擦來兩度更無蹤
右附子硫黃等分爲末以茄蒂蘸醋點藥末擦之紫癜用紫茄白癜用白茄得效
丹溪方用白附子
治赤白汗斑方
雄黃硫黃全蝎白殭蠶白附子密陀僧各五錢麝香二分右爲末以生薑片蘸擦日三四五日除根醫鑑
黑痣靨子
黑痣者黑子也是風邪變生也類聚
色黑而大曰靨
宜用爐灰膏取痣餠去黑靨方
爐灰膏
點黑痣卽去最妙用響糖爐內灰一升半風化石灰一升炒紅以竹箕盛貯用滾湯三椀慢慢淋自然汁一椀鍋盛慢火熬如稀糊先下巴豆末次下蟾酥各二錢白丁香末五分炒石灰末一錢攪勻再熬如乾麪糊取起竢冷磁罐盛貯勿令泄氣每用時以簪頭挑少許放指甲上硏呵口氣調勻如泥將患處用鍼撥開以藥點之卽效入門
取痣餠藥
糯米百粒石灰拇指大巴豆三粒去殼硏右爲末入磁甁同窨三日以竹簽挑粟許點上自然蝕落綱目
去黑靨子方
石灰水調一盞如稀糊糯米全者半置灰中半出灰外經宿則其米變如水精先以鍼微撥靨子置少米於其上經半日許靨汁自出剔去其藥不得着水二三日愈綱目
單方
凡三十二種
鹽湯
治一切風痒鹽一斗水一石煎減半溫浴三次
浴痒無如鹽濃煎湯浴身最妙綱目
海水浴尤妙俗方
赤土
治風疹瘙痒不可忍爲末冷水調服二錢又蜜水調塗本草
石灰
治白癜癧瘍風以石灰汁溫洗之
卒發癮疹石灰和醋漿水塗之隨手卽減本草
半天河水
治白䮕取水洗之擣桂屑和唾付䮕上日再本草
芒硝
主一切疹水煮塗之焰硝亦可本草
硫黃
治紫白癜風硫黃一兩醋煮一日海螵蛸二箇幷爲末浴後以生薑蘸藥熟擦數度絶根得效
茺蔚莖葉
主癮疹痒濃煎湯浴之本草
藍葉汁
主風疹及丹毒飮之塗之幷佳本草
蒺藜子
主風痒及白癜風煮湯服之兼浴之本草
景天
主癮疹惡痒擣取汁付塗之本草
茵蔯
主遍身風痒生瘡疥煮膿汁洗之本草
蒼耳
主婦人風瘙癮疹身痒不止取花葉子等分爲末豆淋酒調下二錢本草
苦參
主遍身風熱細疹痒痛不可忍苦參末一兩皂角二兩水一升揉濾取汁銀石器熬膏和丸梧子大食後溫水下三五十丸次日便愈本草
牛蒡子
主皮膚風熱遍身生癮疹瘙痒牛蒡子浮萍等分爲末以薄荷湯調下二錢日二服本草
蘿摩草
主白癜風取莖中白汁付上揩令破三度差本草
夏枯草
主紫白癜風濃煎湯日洗數次
芭蕉油
治遊風風疹丹毒取油塗之本草
蒴藋
治風瘙癮疹身痒濃煎湯浴之卽差本草
羊蹄根
治癧瘍風取根於生鐵上以好醋磨旋旋刮取塗之更入硫黃末少許尤妙本草
凌霄花
治遍身風痒癮疹爲細末酒下一錢立止
柳木中蟲屑
主風瘙痒癮疹取屑煮湯浴之大效本草
樺皮
主肺風毒身痒煮湯服之本草
露蜂房
治風氣瘙痒不止蜂房灸過蟬蛻等分爲末酒調一錢服日二三本草
蠐螬
治赤白遊疹以生布擦疹令破取蠐螬汁塗之本草
鰻鱺魚
主風瘙痒及白䮕癧瘍風燒灸長食之又火灸取油塗之本草
蛇蛻
主白癜白䮕癧瘍風燒末醋調付之或煎汁塗之本草
蜣蜋
主癧瘍風取路中死蜣蜋杵爛常揩令熱封之本草
白花蛇
治暴風瘙痒及身生白癜癧瘍風斑點取肉爲末酒服一二錢烏蛇尤妙本草
丹雄鷄冠血
治白癜風癧瘍風取血塗之本草
鵓鴿
治風瘙及白癜癧瘍風可灸食之本草
牛酪
主丹癮疹取酪和鹽熟煮以摩之卽消本草
鷄卵
治紫白癜風取生卵一枚用醋浸一宿以鍼刺小穿滴淸烊爲汁入砒礵幷菉豆末少許和勻用石擦破靑布蘸藥擦之得效
灸法
癜風及癧瘍風灸左右手中指節宛宛中灸三五壯凡贅疣諸痣皆效入門
肉
肉屬脾胃
內經曰脾主肉又曰脾在體爲肉
邪在脾胃則病肌肉痛是也入門
人之肉如地之土豈可人而無肉故肉消盡則死矣東垣
肉有谿谷
黃帝曰願聞谿谷之會也岐伯曰肉之大會爲谷肉之小會爲谿肉分之間谿谷之會以行榮衛以會大氣內經
䐃爲肉標
䐃者肉之標也䐃謂肘膝後肉如塊者內經
五藏傷損䐃破肉脫皆爲不治之證也內經
肉主肥瘦
脾虛則肌肉削東垣
肥而澤者血氣有餘肥而不澤者氣有餘血不足瘦而無澤者血氣俱不足靈樞
血實氣虛則肥氣實血虛則瘦所以肥耐寒而不耐熱瘦耐熱而不耐寒者由寒則傷血熱則傷氣損其不足則陰陽愈偏故不耐也損其有餘者方得平調故耐之矣河間
人之言曰血氣未動者瘠甚而不害血氣旣竭者雖肥而死矣則身之羸瘦若未足爲人之害者殊不知人之羸瘦必其飮食不進飮食不進則無以生榮衛榮衛無以生則氣血因之以衰終於必亡而已資生
羸瘦固瘵疾若素來淸臞者非有疾也惟病後瘦甚久不復常謂之形脫與夫平昔充肥忽爾羸瘦飮食減少此爲五勞六極之疾宜服滋補藥兼灸勞法資生
食㑊證
內經曰大腸移熱於胃善食而瘦又謂之食㑊胃移熱於膽亦曰食㑊註云食㑊者謂飮食移易而過不生肌膚亦易飢也宜服參苓元河間
參苓元
治胃中結熱消穀善食不生肌肉此名食㑊人參石菖蒲遠志赤茯苓地骨皮牛膝酒浸各一兩右爲末蜜丸梧子大米飮下三五十丸不拘時河間
肉苛證
黃帝曰人之肉苛者雖近於衣絮猶尙苛也是謂何疾岐伯曰榮氣虛衛氣實也榮氣虛則不仁衛氣虛則不用榮衛俱虛則不仁且不用肉如故也人身與志不相有曰死內經
宜前胡散
前胡散
治肉苛證苛者㿏重也前胡白芷細辛官桂白朮川芎各三兩吳茱萸附子炮當歸各二兩川椒三錢右剉擣以茶酒三升拌勻同窨一宿以猪脂五斤入藥微煎候白芷黃色去滓熬成膏病在處摩之以熱爲度河間
肉痿證
詳見足部
婦人瘦瘁
宜服谷靈丸歌曰氣不充時血不榮肌肉不長瘦其身谷靈丸子服兩月頰紅肥大長精神
谷靈丸
黃芪人參牛膝當歸各一兩附子炮一箇熟地黃白茯苓各五錢杜冲蒼朮白朮肉桂枸杞子各三錢右爲末酒糊和丸梧子大人參湯下百丸濟陰
肉脫不治證
形肉已脫九候雖調猶死內經
皮膚着者死內經
脫肉身不去者死註曰穀氣外衰則肉如脫盡天眞內竭故身不能行去謂行去也內經
形瘦脈大胸中多氣者死內經
虛勞肉脫甚者難治
肉絶候
肉絶六日死何以知之耳聾舌背腫尿血大便赤泄是也脈經
贅肉
亦曰努肉
諸瘡中努肉如蛇出數寸用硫黃細硏於肉上薄塗之卽便縮本草
瘡凸出寸許如小豆或大如梅取花脚蜘蛛絲以纏其根則漸乾而自脫落綱目
贅疣以蜘蛛綱絲纏之自落本草
贅肉瘜肉取初生小兒臍中屎塗之卽蝕盡本草
諸瘡凸出烏梅肉擣爛作餠貼肉上立盡極妙本草
白梅肉同功貼贅肉努肉幷佳本草
疣目
亦曰瘊子是人手足忽生如豆或如結筋或五箇或十箇相連而生皆由風邪搏於肌肉而變生也類聚
多患於手足背及指間拔之則絲長三四寸許入門
蒴藋赤子按使壞於疣目上塗之卽差本草
苦菜折之有白汁出常點瘊子自落本草
取活螳蜋放於疣上令蝕啖肉平爲度醫林
七月七日取大豆一合拭疣目上三遍自手種豆於南屋東頭第二霤中豆生四葉以湯沃殺卽疣落類聚
蜘蛛綱絲纏之自落本草
烏鷄膽汁日三塗之妙本草
牛口中涎數塗自落資生
杏仁燒硏塗之資生
單方
凡二十四種
乾地黃
長肌肉肥健作丸服釀酒久服尤佳本草
薯蕷
長肌肉補虛勞羸瘦能肥人生者磨如泥和酪作粥服甚佳本草
何首烏
治積年勞瘦能肥人末服丸服幷佳本草
五加皮
療虛羸能肥人釀酒服或煎服幷佳本草
海松子
主虛羸令肥健人作粥常服甚佳本草
鮒魚
主虛羸能肥人作羹食蒸食皆佳本草
鱉
主勞瘦能肥人取肉作羹常食又取甲灸爲末酒服一錢本草
芋
充肌膚令人肥白作羹常食甚佳本草
胡麻
長肌肉肥健人蒸曝久服妙本草
大豆黃末
補勞瘦肥健人煉猪膏和丸服之又雁脂和丸服亦可本草
大麥
滑肌膚令人肥健作飯作粥久服佳本草
蔓菁子
令人肥健蒸曬作末酒飮任下二三錢其根作羹常食佳本草
韭薤
俱能肥健人作菹常食幷佳本草
人乳汁
治瘦瘁令人肥白悅澤可久服之本草
人胞
卽胎衣也主血氣羸瘦能肥人蒸熟和五味食之或合滋補藥作丸久服尤佳本草
牛乳
補虛羸肥健人作粥常食佳本草
黃雌鷄
治羸瘦着床能肥人煮爛作羹服甚良本草
羊肉
治瘦病能肥健人或煮或燒常食佳本草
黑牛髓
治瘦病能肥人和地黃汁白蜜等分作煎服之佳本草
茶
久服去人脂令人瘦太肥者可服本草
赤小豆
能瘦人久服令人黑瘦枯燥肥盛者可服本草
冬瓜
太肥欲得瘦輕健則可長食作羹作菹佳欲肥則勿食本草
桑枝茶
逐濕令人瘦過肥者宜久服之本草
昆布
下氣久服瘦人作臛作菜常食佳本草
灸法
疣目支正灸之卽差綱目
凡贅疣諸痣當其上灸三五壯卽差綱目
脈
脈者血氣之先
河間云脈者血氣之先斯論得之矣人身之脈血氣之所爲而不知所以周流不息者正乾道乾乾之意亦猶理之寓乎氣所以爲血氣之先先之一字厥有旨焉綱目
脈者先天一氣先天之靈非心淸氣定者不能察識醫者平時對先天圖靜坐調息觀氣往來庶可嘿合入門
噫折一臂瞽一目而不夭脈少有變則病患隨之可不愼哉入門
脈字有義
榮行脈中衛行脈外脈者所以主宰榮衛而不可須臾失也從月從永謂得此可永歲月也古脈字從血從𠂢所以使氣血各依分派而行經絡也入門
脈者幕也如幕外之人而欲知幕內之事也
診脈有法
診法常以平旦陰氣未動陽氣未散飮食未進經脈未盛絡脈調勻氣血未亂故乃可診有過之脈切脈動靜而視精明察五色觀五藏有餘不足六府强弱形之盛衰以此參伍決死生之分內經
診法有七一者靜其心存其神也二者忘外意無私慮也三者勻呼吸定其氣也四者輕指於皮膚之間探其府脈也五者微重指於肌肉之間取其胃氣也六者沈指於筋骨之上取其藏脈也七者察病人脈息往來也入門
上古診法有三一者十二經動脈分三部侯其藏府二者以氣口人迎決內外病因三者獨取寸口以決五藏六府之生死吉凶也入門
淸高貴客脈證兩憑勞苦麤人多憑外證傷寒陰陽證多從脈斷入門
下指法
凡初下指先以中指揣按得關脈掌後高骨謂之關也乃齊下前後二指是爲三部脈前指寸口也後指尺部也若人臂長則疎下指臂短則密下指先診寸口浮按消息之次中按消息之次重按消息之次上竟消息之次下竟消息之次推指外消息之次推指內消息之綱目
脈有三部分爲寸關尺每部各浮中沈三診合爲九候浮以診其府見六府之盛衰沈以診其藏見五藏死生盈虛中則診其胃氣蓋胃爲水穀之海氣血之源有胃氣則生無胃氣則死故也得效
十二經脈
詳見鍼灸
十五絡脈
詳見鍼灸
奇經八脈
詳見鍼灸
脈動有準
人一呼脈再動一吸脈亦再動呼吸定息脈五動閏以太息命曰平人平人者不病也常以不病調病人醫不病故爲病人平息以調之爲法人一呼脈一動一吸脈一動曰少氣人一呼脈三動一吸脈三動而躁尺熱曰病溫尺不熱脈滑曰風脈濇曰痺內經
一息四至號平和更加一至大無痾三遲二敗冷危困六數七極熱生多八脫九死十歸墓十一十二絶魂瘥三至爲遲一二敗兩息一至死非怪脈訣
凡人病脈亦當病方爲相應如强健人脈病病人却有强健脈長人脈短短人脈長肥人脈瘦小人脈大皆相反也脈訣
寸口者脈之大要會
人一呼脈行三寸一吸脈行三寸呼吸定息脈行六寸人一日一夜凡一萬三千五百息脈行五十度周於身漏水下百刻榮衛行陽二十五度行陰亦二十五度爲一周也故五十度復會於手太陰卽寸口也入門
五味入口藏於胃以養五藏氣氣口亦太陰也是以五藏六府之氣味皆出於胃變見於氣口氣口一名寸口也故獨取寸口以決人之生死吉凶也內經
六部脈圖
左手人迎脈寸關尺心火肝木腎水小腸火膽木膀胱水右手氣口脈大腸金胃土三焦火肺金脾土命門火
六脈陰陽錯綜
左尺水生左關木左關木生左寸火左寸火接右尺火右尺火生右關土右關土生右寸金右寸金生左尺水生生之意不絶有子母之親也入門
左寸火剋右寸金左關木剋右關土左尺水剋右尺火左剛右柔有夫婦之別也入門
左手屬陽右手屬陰左寸君火以尊而在上右尺相火以卑而在下有君臣之道也入門
人迎氣口脈
左手關前曰人迎右手關前曰氣口兩關之後一分卽曰神門故脈法讚曰肝心出左脾肺出右腎與命門俱出尺部魂魄穀神皆見寸口東垣
關前一分人命之主左爲人迎右爲氣口神門決斷兩在關後故曰人迎緊盛傷於寒氣口緊盛傷於食此兩脈有內傷外感之辨也脈贊
寸關尺合一寸九分
寸脈六分關脈六分其上三分入于寸內是陽得寸內九分陽數九也尺內七分關下三分入于尺內是陰得尺內一寸陰數十也終始一寸九分者此也醫鑑
二十七脈
浮芤滑實弦緊洪爲七表脈微沈緩濇遲伏濡弱爲八裏脈長短虛促結代牢動細爲九道脈又有數脈大脈散脈合爲二十七脈也入門
浮
陽脈也按之不足擧之有餘脈在肉上行也瞥瞥如羹上肌又曰泛泛浮浮如水漂木
浮爲風爲虛浮而有力爲風無力爲虛又曰浮者風虛運動之候入門
芤
陽脈也浮大而軟按之中空傍實如按葱葉芤者葱葉也
芤者失血之候爲吐衄便尿等血入門
滑
陽脈也按之累累如珠往來疾速又曰往來流利應指圓滑如珠
滑爲多痰滑者血實氣壅之候滑而不斷絶者經不閉也其有斷絶者經閉也蓋滑主月經閉也入門
實
陽脈也擧按皆有力隱指愊愊然浮中沈皆有力曰實又曰健而有力
實者三焦氣滿之候又曰實爲熱爲吐入門
弦
陽脈也勁直以長如弦又曰擧之無有按之如弓弦狀
弦者氣血收斂不舒之候又曰弦脈爲勞爲寒熱瘧爲拘急痛偏弦爲飮入門
最難調治者弦脈也弦爲肝脈肝木剋脾土五藏俱傷故也
緊
陽脈也數而有力爲緊又曰擧按急數指下如牽縄轉索之狀緊如切繩狀誠得之
緊者風寒激搏伏於陽脈絡之候又曰弦緊爲傷寒又曰人迎緊盛傷於寒氣口緊盛傷於食
洪
陽脈也指下洪大有力如洪水波浪卽鉤脈也極大滿指曰洪卽大脈也
洪者榮衛大熱血氣燔灼之候又曰洪爲熱爲脹
微
陰脈也若有若無極細而軟無浮沈之別曰微微如細絲時或欲絶
微者血氣俱虛之候
沈
陰脈也輕手不見重手乃得曰沈沈若爛綿尋之至骨
沈者陰氣厥逆陽氣不舒之候
緩
陰脈也一息四至往來和緩少駃於遲又曰擧按大而慢
緩者衛氣有餘榮氣不足之候
濇
陰脈也細而遲往來難且散或一止復來又曰往來澁滯如雨沾沙如輕刀刮竹狀濇與澁同
濇者氣多血少之候又曰濇爲精竭血枯
遲
陰脈也一息三至去來極遲隨浮沈而見曰遲
遲者陰盛陽虛之候遲爲虛寒
伏
陰脈也伏者脈行筋下也輕手取之絶不可見重手取亦不得必推開筋附着於骨乃得見也又曰沈至極曰伏伏潛於骨重按乃得
伏者陰陽潛伏關格閉塞之候又曰伏爲積聚停痰蓄水
濡
陰脈也卽軟脈也極軟而浮細輕手乃得不任尋按曰濡軟而無力也
濡者血氣俱不足之候又曰爲亡血爲自汗
弱
陰脈也極軟而沈細按之如欲絶沈而無力
弱乃六極之脈老人則爲順少壯則爲逆脈弱者無陽又主客風面腫
長
陽脈也按之洪大而長出於本位三關通度
氣血俱有餘也長爲陽毒主三焦熱及渾身壯熱又曰長而緩者胃脈也百病皆愈蓋長則氣治也
短
陰脈也兩頭無中間有不及本位曰短
爲心腹痛爲宿食爲氣鬱又曰諸病脈短皆難治蓋短則氣病無胃氣故也
虛
陰脈也遲大而軟輕擧指下豁然而空又曰尋之不足擧之有餘
虛者血氣俱虛之候又曰虛爲傷暑之脈
促
陽脈也來去數時一止復來又曰尋之極數
促爲怒厥熱極老人及久病得之非福
結
陰脈也往來遲緩時一止復來又曰指下聚而却還曰結
結爲陰盛爲積聚
代
陰脈也動而中止不能自還因而復動由是復止尋之良久乃復强起曰代又曰動中一止停久乃還代者更代也止歇有定數未比促結止而不定
代者藏氣絶危亡之脈也代爲脾元氣衰
牢
牢卽革脈也陽脈也沈而有力動而不移曰牢牢比弦緊轉堅而勁
寒虛相搏則革婦人則半産崩漏男子則亡血失精
動
陰脈也數脈見於關上上下無頭尾大如豆厥厥然動搖名曰動又曰不往不來不離其處多於關部見之動者陰陽氣相搏耳陰陽和則脈不動也
陰陽相搏名曰動陽動則陽虛故汗出陰動則陰虛故發熱又曰動爲驚爲痛爲血痢爲崩漏
細
陰脈也較微脈差大耳細如一線小而有力又曰細細如絲來往極微
細爲精血不足脛痠髓冷又曰細爲氣少
數
陽脈也一息六至去來促急又曰過平脈兩至曰數
數爲心煩數而有力爲熱無力爲瘡
大
陽脈也大卽洪之別名也
大爲病進爲血虛
散
陽脈也擧之則似浮而散大無力按之則滿指散而不聚來去不明漫無根柢
渙漫不收其脈爲散散乃將死之脈散而不聚命亦危矣
相類脈
浮與芤相類浮則不斷芤則中斷弦與緊相類弦如弓弦緊如轉索滑與數相類滑往來流利數一息六至牢與實相類牢沈而有力實浮而有力沈與伏相類沈重手乃得伏着骨乃得微與濇相類微脈如毛濇則細遲軟與弱相類軟則浮細弱則沈細緩與遲相類緩脈少駃遲則尤緩又曰浮似虛輕手爲浮無力爲虛滑似動滑度三關動只在一處三因
相反脈
浮與沈相反浮主表沈主裏遲與數相反遲主寒數主熱虛與實相反虛主不足實主有餘洪與細相反洪主血氣多細主血氣少滑與濇相反滑主血實濇主氣實緩與緊相反緩主熱緊主寒結與促相反結主陰盛促主陽盛强革與濡弱相反强革主虛寒濡弱主虛熱三因
五臟脈
內經曰五脈應象肝脈弦心脈鉤一作洪脾脈代一作緩肺脈毛一作濇腎脈石一作沈
心之平脈浮大而數肝之平脈弦細而長腎之平脈沈濡而滑肺之平脈浮短而濇脾之平脈和緩而大入門
六腑脈
小腸脈微洪大腸脈微濇膀胱脈微沈膽脈微弦急胃脈微緩此乃府與藏合氣同氣相求斯有得其近似者矣直指
四時脈
春肝脈來軟弱輕虛而滑端直以長故曰弦夏心脈來來盛去衰故曰鉤一作洪秋肺脈來輕虛而浮來急去散故曰浮一作濇冬腎脈來來沈以搏故曰營一作石四季脾脈來和緩而大內經
肝弦心洪肺濇腎沈脾緩者本藏脈也然春微弦夏微洪秋微毛冬微石俱帶和緩是有胃氣無病也入門
寸關尺所主
脈有三部卽寸關尺也一部有浮中沈三診是爲九候也上部法天主胸以上至頭之有疾中部法人主膈下至臍之上有疾下部法地主臍以下至足之有疾難經
人身九候脈
黃帝曰何謂三部岐伯曰有下部有中部有上部部各有三候三候者有天有地有人也上部天兩額之動脈以候頭角之氣上部地兩頰之動脈以候口齒之氣上部人耳前之動脈以候耳目之氣
中部天手太陰也太淵穴以候肺中部地手陽明也合谷穴以候胸中之氣中部人手少陰也神門穴以候心
下部天足厥陰也太衝穴以候肝下部地足少陰也太谿穴以候腎下部人足太陰也衝陽穴以候脾胃之氣
察九候獨小者病獨大者病獨疾者病獨遲者病獨熱者病獨寒者病獨陷下者病
九候之相應也上下若一不得相失一候後則病二候後則病甚三候後則病危所謂後者應不俱也三部九候皆相失者死上下左右相失不可數者死內經
脈病藥餌
止代脈見宜服灸甘草湯人參黃芪湯脈虛軟宜服茯神湯補氣湯
灸甘草湯
治傷寒脈結代心動悸凡見代脈卽宜服之甘草灸二錢生乾地黃酒炒桂枝麻仁麥門冬各一錢半人參阿膠珠各一錢右剉作一貼入薑五片大棗三枚水二分酒一分同煎至半去滓入阿膠再一沸溫服日三綱目
一名復脈湯脈結代者血氣虛弱不能相續也心動悸者眞氣虛也成無己云補可去弱人參大棗之甘以補不足之氣桂枝生薑之辛以益正氣五藏痿弱榮衛涸流濕劑所以潤之故用麻仁阿膠麥門冬地黃之甘潤經益血復脈通心是也東垣
人參黃芪湯
滋養血氣調和榮衛和順三焦通行血脈治雜病脈代陳皮二錢黃芪白芍藥桔梗天門冬半夏當歸各一錢人參白茯苓熟地黃地骨皮甘草各五分右剉作一貼薑七片煎服脈訣
茯神湯
治六脈虛軟咳則心痛喉中吤吤如哽狀茯神人參遠志通草麥門冬黃芪桔梗各七分五味子甘草各三分右剉作一貼薑二片水煎服濟生
補氣湯
治氣虛脈浮軟怔忡無時黃芪二錢人參麥門冬桔梗甘草各一錢右剉薑三片煎服正傳
單方
凡十四種
乾地黃
通血脈補血脈或丸服或釀酒久服尤佳本草
甘草
治脈結代心動悸甘草灸二兩剉水三升煎至半分三服本草
牛膝
助十二經脈煎服之或釀酒服尤佳本草
通草
通利九竅血脈且通諸經脈壅不通之氣煎湯飮之本草
燕覆子
通十二經脈可常食之本草
防己
通行十二經脈水煎服之湯液
何首烏
氣雄壯通十二經絡末服丸服幷佳入門
大棗
助十二經脈煎湯常飮佳味甘補經不足以緩陰血血緩脈生故能助十二經脈湯液
蓮子
利益十二經脈血氣煎湯常飮或爲末煮粥常服尤佳本草
酒
通血脈爲百藥之先溫服微醺爲妙本草
菉豆
行十二經脈水煎服或煮粥服之本草
苦苣
調十二經脈可常食之本草
黃狗肉
補血脈和五味煮爛空腹食之本草
石膏
善能去脈數病退而脈數不退可煎湯服之東垣
鍼灸法
傷寒六脈俱無取復溜補之大回六脈合谷中極支溝巨闕氣衝灸七壯綱目
又氣海多灸之海藏
乾嘔不止四肢厥冷脈絶灸間使三十壯此回生起死之法也得效
筋
筋屬肝
內經曰肝主筋
又曰肝主身之筋膜得效
肝在體爲筋筋者肝之合也
又曰肝病驚駭筋攣得效
宗筋
內經曰主束骨而利機關也註曰宗筋謂陰毛中橫骨上下之竪筋也上絡胸腹下貫髖尻又經於背腹上頭項故云宗筋也
十二經皆有筋
足太陽之筋
起於足小指上結於踝斜上結于膝其別者結于腨上膕中結于臀上挾脊上項其支者入結舌本其直者結于枕骨上頭下顔結于鼻其支者爲目上綱下結于頄
其病小指支跟腫痛膕攣脊反折項筋急肩不擧治在燔鍼劫刺以知爲數以痛爲愈靈樞
足少陽之筋
起于小指次指上結外踝結于膝其支者上走髀前者結于伏兎後者結于尻其直者上走腋繫于膺乳其直者上出腋貫缺盆上額角交巓上下走頷結于頄
其病小指次指轉筋膝不可屈伸膕筋急上引缺盆鍼法同上靈樞
足陽明之筋
起于中二指結于跗上加輔骨上結于膝上髀樞上脇屬脊其直者循伏兎上結于髀聚于陰器上腹而布至缺盆上頸挾口合于頄下結于鼻上合于太陽太陽爲目上綱陽明爲目下綱
其病足中指轉筋髀腫㿉疝腹筋急引缺盆口噼目不合鍼法同上靈樞
足太陰之筋
起于大指之端上結于內踝其直者絡于膝循陰股結于髀聚于陰器上腹結于臍循腹裏散於胸中着於脊
其病足大指轉筋膝引髀而痛陰器紐痛引臍脊痛鍼法同上靈樞
足少陰之筋
起于小指之下斜走內踝之下結于踵上于內輔之下循陰股結于陰器循脊內上至項結于枕骨與足太陽之筋合
其病足下轉筋所過而結者皆痛在外者不能俛在內者不能仰鍼法同上靈樞
足厥陰之筋
起于大指之上結于內踝上循脛上結內輔之下上循陰股結于陰器絡諸筋
其病足大指內踝所過而結者皆痛陰器不用傷於內則不起傷於寒則陰縮入傷于熱則縱挺不收鍼法同上靈樞
手太陽之筋
起于小指之上結于腕上循臂結于肘入結于腋下其支者上繞肩胛循頸結于耳後完骨其支者入耳中直者出耳上屬目外眥
其病手小指肘內腋下痛繞肩胛引頸而痛耳鳴目瞑鍼法同上靈樞
手少陽之筋
起于小指次指之端結于腕上循臂結于肘上肩走頸其支者入繫舌本其支者上曲牙循耳前屬目外眥
其病當所過者卽支轉筋舌卷鍼法同上靈樞
手陽明之筋
起于大指次指之端結于腕循臂結于肘上臑結于髃其支者繞肩胛挾脊其直者從肩髃上頸其支者上頰結于頄
其病當所過者支痛轉筋肩不擧頸不可顧鍼法同上靈樞
手太陰之筋
起于大指之上結于魚上循臂結肘中上臑入腋下出缺盆結髃上下結胸裏散貫賁下抵季脇
其病當所過者支轉筋甚成息賁鍼法同上靈樞
手心主之筋
起于中指結于肘上臂陰結腋下挾脇其支者入腋散胸中結于臂
其病當所過者支轉筋胸痛息賁鍼法同上靈樞
手少陰之筋
起于小指之內結于銳骨上結肘入腋挾乳裏結于胸中下繫于臍
其病內急心承伏梁下爲肘綱其病當所過者支轉筋筋痛鍼法同上其成伏梁唾血膿者死不治靈樞
膝爲筋府
內經曰膝者筋之府屈伸不能行則僂俯筋將憊矣
諸筋者皆屬於節靈樞
筋急筋緩
內經曰濕熱不攘大筋緛短小筋弛長緛短爲拘弛長爲痿註曰大筋受熱則縮而短小筋得濕則引而長縮短故拘攣而不伸引長故痿弱而無力
靈樞曰筋之病寒則反折筋急熱則筋弛縱不收陰痿不用寒急用燔鍼熱弛無用燔鍼
脈不榮則筋急仲景云血虛則筋急此皆血脈不榮於筋而成變故丹溪治攣用四物湯方見血門加減本事方治筋急用養血地黃元蓋本乎此也綱目
寒則筋急熱則筋縮急因於堅强縮因於短促若受濕則弛弛因於寬而長蓋受寒使人筋急受熱使人筋攣若但熱而不曾受寒亦使人筋緩若受濕則又引長無力也得效
酒煮木瓜粥裹筋急痛處佳綱目
金絲膏主風濕筋寒諸病可外貼之方見雜病
酒煮木瓜粥
治脚膝筋急痛大木瓜酒水相和煮令爛硏作膏熱裹痛處冷卽易一宿三五度便差本草
筋痿
內經曰肝氣熱則膽泄口苦筋膜乾筋膜乾則筋急而攣發爲筋痿思想無窮所願不得意淫於外入房太甚宗筋弛縱發爲筋痿及爲白淫故下經曰筋痿者生於肝使內也
肝氣熱爲筋痿則筋急而攣本草
筋瘈
內經曰筋脈相引而急病名曰瘈亦曰瘈瘲俗謂之搐是也綱目
筋攣皆屬肝綱目
熱氣燥爍於筋則攣瘈而痛河間
諸熱瞀瘈皆屬于火熱勝風搏倂于經絡風火相承是以瞀瘈生矣治宜祛風滌熱之劑折其火熱則立愈河間
筋惕肉瞤
詳見寒門
轉筋
轉筋屬血熱
有筋轉于足大指轉上至大腿近腰結了此因奉養厚飮酒感風寒而作四物湯方見血門加酒芩紅花蒼朮南星
霍亂後轉筋詳見霍亂
筋傷證
內經曰久行傷筋
有傷於筋縱其若不容內經
形苦志樂病生於筋治之以熨引內經
筋病外證
靈樞曰目色靑黃赤白黑者病在筋
筋絶證
靈樞曰筋絶九日死何以知之手足爪甲靑呼罵不休
舒筋法
治破傷後筋攣縮不能伸他病筋縮亦可用大竹管長尺餘兩頭鑽一竅繫以繩掛于腰間一坐貼擧足搓袞之勿計工程久當有效得效
有人墜馬折脛脚筋攣縮不能行步遇一道人敎以此法數日便愈如常醫說
單方
凡十五種
溫泉
主諸風寒筋骨攣縮者可浴之濕多者不可本草
薏苡仁
主熱風筋脈攣急又主筋急拘攣煮粥常服本草
獨活
治筋骨拳攣煮湯服之本草
淫羊藿
治筋骨攣急煮湯飮之又可釀酒服之本草
松節
治筋痛攣急剉取一兩入乳香一錢銀石器同炒令焦爲末木瓜酒下二錢凡筋病皆治之本草
何首烏
長筋力或丸或散或浸酒久服佳本草
五加皮
堅筋骨或煮服或釀酒久服本草
酸棗仁
主筋骨風攣痛作末和酒服或煮粥服本草
杜冲
能使筋骨强或煮服或丸服幷佳本草
木瓜
入肝故益筋能强筋骨凡筋病皆治之煮服丸服皆佳本草
覆盆子
益力又云倍力末服丸服皆佳本草
荊芥
治手足筋急煮湯飮嫩者作虀食亦可本草
鹿髓
主筋急痛以溫酒和服本草
羚羊角
主風病筋攣鎊取屑煮湯服本草
諸筋
食之令人多筋力六畜及獐鹿之筋皆可食本草
鍼灸法
筋攣骨痛補魂門綱目
膝曲筋急不能舒取曲泉綱目
筋急不能行內踝筋急灸內踝四十壯外踝筋急灸外踝三十壯立愈千金
膝筋攣急不開兩膝內外曲交尖各灸二七壯卽委陽穴綱目
筋轉而痛瀉承山或灸二七壯綱目
肝熱生筋痿補行間瀉太衝綱目
筋攣陰縮痛灸中封五十壯資生
筋會陽陵泉筋病治此難經
骨
骨屬腎
內經曰腎主骨又曰腎之合骨也
少陰者冬脈也伏行而濡骨髓者也內經
骨爲髓府
內經曰骨者髓之府不能久立行則振掉骨將憊矣
髓者骨之充也內經
骨爲髓之藏髓者飮食五味之實秀也髓虛則骨虛勢所必至矣直指
脊骨有數
靈樞曰膂骨以下至尾骶二十一椎長三尺
脊節謂之椎脊窮謂之骶內經
脊骨乃一身之大骨也內經
顴爲骨本
靈樞曰顴骨者骨之本也顴大則骨大顴小則骨小
骨寒
黃帝曰人有身寒湯火不能熱厚衣不能溫然不凍慄是爲何病岐伯對曰是人者素腎氣勝以水爲事太陽氣衰腎脂枯不長一水不能勝兩火腎者水也而生於骨腎不生則髓不能滿故寒甚至骨也所以不能凍慄者肝一陽也心二陽也腎孤藏也一水不能勝二火故不能凍慄病名曰骨痺是人當攣節也內經
骨熱
骨熱者髓涸齒乾乃爲骨熱病也內經
口前板齒乾燥者骨熱病也易老
其或骨間有熱以至四肢緩弱不擧此則骨痿欲斯疾之有瘳也艱哉直指
當與骨蒸門參看
骨痿
腎氣熱則腰脊不擧骨枯而髓減發爲骨痿有所遠行勞倦逢大熱而渴渴則陽氣內伐內伐則熱舍於腎腎者水藏也今水不勝火則骨枯而髓虛故足不任身發爲骨痿下經曰骨痿者生於大熱也內經
骨痛
凡人一身風淫濕滯血刺痰攻皆能作痛至於骨之痠疼或寒或熱入裏徹骨則倍簁千萬大不侔焉病入於骨此勞極損傷之不可救藥者也直指
扁鵲曰疾在腠理湯熨之所及也在血脈鍼石之所及也在腸胃酒醴之所及也其在骨髓雖司命無柰之何矣夫病在骨髓扁鵲以爲難則骨髓有病病亦惙矣資生
痛風骨髓痛虎骨散方主之方見風門濕熱筋骨痛二妙散主之方見風門
骨傷證
內經曰久立傷骨又曰多食甘則骨痛而髮落
骨病外證
靈樞曰耳焦枯受塵垢者病在骨
骨絶證
病人骨絶者齒黃落十日死脈經
單方
凡十四種
磁石
强骨氣醋淬九次水飛爲末鹽湯調下本草
地黃
塡骨髓主屬骨或丸或煎或釀酒服幷佳本草
牛膝
塡骨髓或煎或丸或釀酒服皆佳本草
石斛
治骨中久冷虛損丸服煎服皆佳久服永無骨痛本草
五味子
壯筋骨作丸久服佳本草
知母
主骨熱勞或丸服或煎服佳本草
補骨脂
主骨髓傷敗或丸服或末服幷佳本草
地骨皮
去骨熱煮湯常服佳本草
鼈甲
除骨節間勞熱取甲灸黃爲末酒下一錢其肉作羹食之佳本草
川椒
逐骨節寒濕痺痛煮服丸服幷佳又有服法見寒門本草
海松子
主骨節風可作粥常服本草
鹿茸
壯筋骨灸爲末和酒服本草
牛髓
塡骨髓以酒和服良本草
黃狗肉
塡骨髓爛煮食之本草
鍼灸法
骨會大杼骨病治此宜灸之難經
筋攣骨痛補魂門綱目
脊膂强痛鍼人中綱目
外形篇卷之四
手
手部度數
肩至肘長一尺七寸肘至腕長一尺二寸半腕至中指本節長四寸本節至其末長四寸半靈樞
手領肩臑肘臂腕
項傍缺盆之上曰肩
肩下臂上通名曰臑
臑下臂上接處曰肘肘卽臂節也
肘下掌上名曰臂臂有二骨
臂下掌上節處曰腕又曰掌後曰腕銅人
肢脛者人之管以趨上者也靈樞
手五指有名
一曰大指二曰鹽指三曰長指四曰無名指五曰小指銅人
四肢爲諸陽之本
內經曰四肢者諸陽之本也陽盛則四肢實又曰諸陽受氣於四肢也
手掌以候胃
靈樞曰掌中熱者腹中熱掌中寒者腹中寒
魚上白肉有靑血脈者胃中有寒靈樞
胃中寒則手魚際之絡多靑胃中有熱則魚際之絡赤其暴黑者久留痺也其有赤有黑有靑者寒熱氣也靈樞
大指本節後白肉際名曰魚以其形似魚也有穴名魚際靈樞
傷寒手心熱者邪在裏也手背熱者邪在表也手足溫者陽證也手足冷者陰證也回春
四肢熱
黃帝曰人有四肢熱逢風寒如灸於火者何也岐伯曰是人者陰氣虛陽氣盛四肢者陽也兩陽相得而陰氣虛少少水不能滅盛火而陽獨治獨治者不能生長也獨勝而止耳逢風而如灸於火者是人當肉爍也內經
四肢不用
黃帝曰脾病而四肢不用何也岐伯對曰四肢皆稟氣於胃而不得至經必因於脾乃得稟也今脾病不能爲胃行其津液四肢不得稟水穀氣氣日以衰脈道不利筋骨肌肉皆無氣以生故不用焉內經
四肢解墮者脾精之不行也內經
帝曰人之嚲者何氣使然岐伯曰胃不實則諸脈虛諸脈虛則筋脈解墮筋脈解墮則行陰用力氣不能復故爲嚲嚲謂手足嚲曳也靈樞
帝曰脾與胃以膜相連而能爲之行其津液何也岐伯曰足太陰者脾也爲之行氣於三陰陽明者胃也亦爲之行氣於三陽藏府各因其經而受氣於陽明故爲胃行其津液也內經
脾實則四肢不擧內經曰脾太過則令人四肢不擧是也此謂膏粱之疾其治宜瀉三化湯方見風門調胃承氣湯方見寒門選而用之若脾虛則四肢不用蓋脾病不能與胃行其津液其治宜補十全大補湯方見虛勞去邪留正保命
肩臂病因
靈樞曰肺心有邪其氣流于兩肘
手屈而不伸者其病在筋伸而不屈者其病在骨在骨守骨在筋守筋靈樞
酒家之癖多爲項腫臂痛蓋熱在上焦不能淸利故醞釀日久生痰涎聚飮氣流走於項臂之間不腫則痛耳直指
臂爲風寒濕所搏或睡後手在被外爲寒邪所襲遂令臂痛或乳婦以臂枕兒傷於風寒亦致臂痛寒痛宜五積散方見寒門風痛宜烏藥順氣散濕痛宜蠲痺湯幷見風門加蒼朮酒防己醫鑑
氣血凝滯臂痛宜薑黃散舒經湯
風濕臂痛宜活絡湯
七情臂痛宜白芥子散
臂胛痛宜五靈脂散
折傷後手足痛宜應痛元
薑黃散
治臂痛非風非痰蓋氣血滯也薑黃三錢白朮一錢半羌活甘草各二分半右剉作一貼水煎服之綱目
舒經湯
治氣血凝滯于經絡臂痛不擧薑黃二錢當歸海東皮白朮赤芍藥各一錢羌活甘草各五分右剉作一貼薑三片同煎入沈香磨汁少許服之正傳
一名通氣飮子有人常患左臂痛不能擧或以爲風以爲痰以爲濕諸藥鍼灸皆不效得此方而愈蓋氣血凝滯經絡不行所致澹寮
活絡湯
治風濕臂痛羌活獨活川芎當歸甘草各一錢白朮二錢右剉作一貼薑五片煎服得效
白芥子散
治七情鬱結營衛凝滯肩臂背胛牽引作痛時發時止白芥子木鼈子各一兩沒藥木香桂心各二錢半右爲末每取一錢溫酒調下得效
五靈脂散
治風寒濕氣血壅滯臂胛疼痛五靈脂荊芥穗防風羌活獨活穿山甲骨碎補草烏製甘草節各五錢麝香半錢右爲末每二錢溫酒調臨睡服得效
應痛元
治折傷後爲風寒濕所侵手足疼痛生蒼朮破古紙半生半炒骨碎補穿山甲桑灰炒爲珠生草烏各二兩茴香一兩半右將草烏剉如麥大同連皮生薑四兩擂爛淹兩宿焙乾同前藥爲末酒糊和丸梧子大溫酒下五十丸少麻無妨得效
痰飮多爲臂痛
凡人忽患胸背手脚腰胯隱痛不可忍連筋骨牽引釣痛坐臥不寧時時走易不定意謂是風證或疑是癰疽皆非也此乃痰涎伏在心膈上下變爲此疾集要
治臂痛不能擧或左右時復轉移由伏痰在中脘停滯脾氣不得流行上與氣搏四肢屬脾滯而氣不升故上行攻臂其脈沈細者是也氣實者控涎丹方見痰門最效宜用半硝丸消痰茯苓丸入門
痰飮臂痛宜加減茯苓丸芎活湯半夏芩朮湯
臂痛或麻木或戰掉皆痰飮所作二陳湯方見痰門呑下靑州白元子方見痰門
半硝丸
治痰飮流注疼痛半夏二兩風化硝一兩右爲末薑汁糊和丸梧子大薑湯下五十丸入門
消痰茯苓丸
治痰飮流注臂痛不能擧時復轉移脈沈細半夏二兩赤茯苓一兩枳殼五錢朴硝二錢半右爲末薑汁糊和丸梧子大薑湯下三五十丸無朴硝則以焰硝代之
有人爲痰飮所苦兩手戰掉痛不能擧服此卽愈得效
加減茯苓丸
治濕痰壅滯經絡不通兩臂作痛不能梳洗半夏三兩以白礬皂角生薑各一兩煎湯浸七日取用陳皮鹽水炒白芍藥酒炒黃芪鹽水炒各二兩白茯苓一兩半朴硝一兩三錢海桐皮酒洗薑黃木瓜各一兩薄桂甘草各五錢右爲末薑汁竹瀝糊和丸梧子大白湯下百丸醫鑑
芎活湯
治水飮停注經絡發爲臂痛川芎半夏赤茯苓獨活陳皮枳殼各一錢白朮甘草各五分右剉作一貼薑五片水煎服得效
半夏芩朮湯
治痰飮臂痛不能擧半夏蒼朮各一錢半片芩酒炒白朮南星炮香附子各七分陳皮赤茯苓各五分威靈仙甘草各三分右剉作一貼薑五片水煎服正傳
臂痛有六道經絡
當以兩手伸直其臂貼身垂下大指居前小指居後而定之則其臂臑之前廉痛屬陽明經後廉痛屬太陽經外廉痛屬少陽經內廉痛屬厥陰經內前廉痛屬太陰經內後廉痛屬少陰經視其何經而用鍼藥治之也東垣
風淫末疾
詳見風門
結陽證
詳見浮腫
十指麻木
詳見皮部
肩臂骨脫臼
兩肩頭冷疼尤不可忽屢見將中風人臂骨脫臼不與肩相連接多有治不愈者要之纔覺肩上冷疼必先灸肩髃等穴毋使至於此極可也資生
留飮之證四肢歷節痛氣短脈沈久則令人骨節蹉跌宜導痰湯方見痰門加減用之入門
手循衣撮空摸床
傷寒熱病之極手循衣撮空摸床者凶産後血脫亦有此證綱目
病人手尋衣領及亂捻物者肝熱也手搯眉目鼻面者肺熱也綱目
傷寒熱病尋衣撮空許學士說作肝熱風淫末疾此論雖然莫若斷之爲肺熱似爲愈矣其人必譫言妄語經曰肺邪入心爲譫語兼上焦有疾肺必主之手經者上焦也此肺之體肝之用肝主血血者陰物也陰不能自動蓋肺主氣爲氣所鼓舞故靜者得動一者說肝之用一者說肺之體此天地互爲體用也東垣
心虛手振
心虛手振見神門酒客手振見內傷
手爪占病
內經曰肝之合筋也其榮爪也
肝熱者色蒼而爪枯內經
病人爪甲白者不治
病人爪甲靑者死
病人手足爪甲下肉黑者八日死
病人手掌腫無文者死扁鵲
代指
代指者指頭先腫焮熱掣痛然後於爪甲邊結膿潰破甚者爪甲俱脫入門
代指亦謂之天蛇頭瘡綱目
天蛇頭瘡開口腫痛以雄黃入鷄子內以患指浸其中一宿次早更以蜈蚣燒煙熏病指一二次卽消入門
治代指蒲公英與蒼耳草等分爲末好醋濃煎浸洗卽愈
蒲公英擣細水和去滓服之滓盫患處累效
手指忽腫痛名爲代指焰焇煎湯淋漬之又取烏梅核中仁爲末醋調成膏入指漬之自愈本草
又猪脂和蚯蚓擣爛付之又田螺生擣碎付之本草
生鷄卵開一孔將指浸之三箇卽愈綱目
手足觸木惡刺及狐尿刺腫痛蒲公英摘取白汁多塗立差入門
手足皸裂
冬月手足皸裂作痛宜用黃蠟膏臘享膏方見雜方
手足皸裂取生薑汁紅糟白鹽臘猪脂同硏爛炒熱擦入皸內一時雖痛少頃卽安綱目
冬月冒涉凌凍面目手足皸裂血出作痛猪腦髓着熱酒中以洗之差本草
又兎腦髓生塗之雀腦髓亦可本草
又百沸湯洗後油髮灰付之卽安白芨末水調塗之亦效
黃蠟膏
治冬月手足皸裂作痛淸油五錢慢火煎沸入黃臘一塊再煎候熔入胡粉五倍子末各少許熬令紫色爲度先以熱湯洗患處火上烘乾用藥付上以紙貼之其痛立止入水亦不落得效
單方
凡十四種
羌活
治肢節痛煎湯服之東垣
防風
治四肢拘攣煎湯服或丸服本草
細辛
治手足拘急或煎服或末服皆佳本草
蒼耳子
主四肢拘攣痛取三兩炒搗末水一升半煎至半去滓呷服本草
天麻
主四肢拘攣水煎服或蒸熟食或生食幷佳本草
淫羊藿
治四肢不仁水煎服或浸酒服幷佳本草
地膚草
主手足煩疼水煮服日三本草
桑枝茶
療臂痛可常飮之有人療兩臂痛百藥不效服此卽愈綱目
五倍子
治手足皸裂搗爲末調牛腦髓塡封卽愈得效
松脂
療代指入蠟熔化候溫以籠指頭卽差本草
醬淸
治手指掣痛和蜜溫漬之卽愈本草
鹿髓脂
主四肢不隨和酒服之佳本草
馬糞
治毒熱攻手足腫痛欲脫水煮馬糞取汁溫漬之本草
虎骨酒
治臂脛痛不計深淺皆效虎脛骨熬黃擣末二兩羚羊角屑一兩白芍藥剉二兩右以好酒五升浸之春夏七日秋冬倍之每日空腹飮一杯冬月欲速服銀器盛置爐中三兩日卽可服本草
鍼灸法
靈樞曰手陽明之脈病肩前臑痛大指次指痛不用
手太陽之脈病肩似拔臑似折
手少陽之脈病肩臑肘臂外皆痛小指次指不用
手厥陰之脈病手心熱肘臂攣急腋腫
手太陰之脈病臑臂內前廉痛厥掌中熱
手少陰之脈病臑臂內後廉痛厥掌中熱痛隨其經鍼灸之
肩髃係兩手之安否資生
五指拘攣取三間前谷綱目
五指皆痛取陽池外關合谷綱目
兩手攣急偏枯取大陵綱目
肘攣筋急取尺澤綱目
肩不可動臂不可擧取肩髃巨骨淸冷淵關衝東垣
臂膊痛麻痺取肩髃手三里外關肩井曲池手上廉合谷綱目
肘痛不可屈伸取天井尺澤綱目
肘臂腕痛取前谷液門中渚綱目
臂痠攣取肘髎竅陰尺澤前谷後谿綱目
腕痛取陽谿曲池腕骨綱目
兩胛痛取肩井支溝綱目
足
足部度數
靈樞曰橫骨上廉以下至內輔之上廉長一尺八寸內輔之上廉以下至下廉長三寸半內輔下廉下至內踝長一尺三寸內踝以下至地長三寸膝膕以下至跗屬長一尺六寸跗屬以下至地長三寸
髀樞以下至膝中長一尺九寸膝以下至外踝長一尺六寸外踝以下至京骨長三寸京骨以下至地長一寸
兩髀之間廣六寸半足長一尺二寸廣四寸半靈樞
足領髀股膝臏腨脛腕
膝上曰髀膝上骨曰髀骨髀骨與髖骨接處曰髀樞穴名也髀內曰股髀外曰腿腿下脛上接處曰膝膝之蓋骨曰臏膝下曰脛一名曰骭膝下之骨曰䯒骨䯒骨之外骨曰輔骨脛之後魚腹曰腨一云足肚曰腨脛下跗上接處曰腕腕骨曰踝銅人
足通謂之脚脚者却也以其坐時却在後也回春
脈法
脚氣之脈其狀有四浮弦爲風濡弱濕氣遲濇因寒洪數熱鬱脈訣
微滑者虛牢堅者實正傳
脚氣之脈浮爲風緊爲寒緩細爲濕洪數爲熱又曰沈而弦者爲風沈而緊者爲寒沈細爲濕沈數爲熱三回
脾脈緩甚痿厥內經
尺脈虛弱緩濇而緊病爲足痛或是痿病脈訣
痿脈多浮而大子和
診人痿躄其脈虛者生緊急疾者死脈經
厥有寒熱
王太僕云厥者氣逆上也世謬傳爲脚氣內經曰寒厥者手足寒也熱厥者手足熱也蓋陽衰於下則爲寒厥陰衰於下則爲熱厥陰陽之氣不相接續則爲厥綱目
厥證多以不勝承其所勝如腎移寒於脾則爲寒厥心移熱於腎則爲熱厥入門
厥論寒熱皆由腎之精氣內竭而成也綱目
寒厥
黃帝曰寒厥之爲寒也必從五指而上於膝者何也岐伯對曰陰氣起於五指之裏集於膝下而聚於膝上故陰氣勝則從五指至膝上寒其寒也不從外皆從內也內經
帝曰寒厥何爲而然也岐伯曰前陰者宗筋之所聚太陰陽明之所合也春夏則陽氣多而陰氣少秋冬則陰氣盛而陽氣衰此人者以秋冬奪於所用下氣上爭不能復精氣溢下邪氣因從而上之也氣因於中陽氣衰不能滲營其經絡陽氣日損陰氣獨作故手足爲之寒也內經
內經曰腎虛則淸厥意不樂又曰下虛則厥
寒厥脈沈數實爲熱東垣治一人脚膝尻臀皆冷脈沈數有力用滋腎丸方見小便再服而愈又治一人上熱下寒用旣濟解毒湯良愈則寒厥用藥不可不審綱目
寒厥宜十全大補湯方見虛勞加附子或當歸四逆湯方見寒門入門
熱厥
黃帝曰熱厥之爲熱也必起於足下者何也岐伯曰陽氣起於足五指之表陰脈者集於足下而聚於足心故陽氣勝則足下熱也內經
帝曰熱厥何如而然也岐伯曰酒入於胃則絡脈滿而經脈虛脾主爲胃行其津液者也陰氣虛則陽氣入陽氣入則胃不和胃不和則精氣竭精氣竭則不營其四肢也此人必數醉若飽以入房氣聚於脾中不得散酒氣與穀氣相搏熱盛於中故熱遍於身內熱而尿赤也夫酒氣盛而慓悍腎氣日衰陽氣獨勝故手足爲之熱也內經
熱厥宜升陽散火湯火鬱湯方幷見火門
厥論寒熱皆由腎之精氣內竭而成也綱目
脚氣異名
脚氣古謂之緩風又謂之厥者是古今之異名也有乾濕之分其脚腫者名濕脚氣不腫者名乾脚氣漸而至於足脛腫大如瓜瓠者有之醫鑑
脚氣病因
脚氣之疾實水濕之所爲也其爲病有證無名脚氣之稱自蘇敬始關中河朔無有也惟南方地下水寒其淸濕之氣中於人必自足始故經曰淸濕襲虛則病起於下是也綱目
南方者其地下水土弱霧露之所聚也江東嶺南春夏之交山林蒸鬱風濕毒氣爲甚足或感之遂成瘴毒脚氣東垣
水性潤下氣不能呴故下疰於足脛積久而作腫痛此飮食下流之所致也內經曰太陰之勝火氣內鬱流散於外足脛胕腫飮發於中胕腫於下加之房事不節陰盛陽虛遂成痼疾孫眞人云古人少有此疾自永嘉南渡衣冠士人多有之亦此意也東垣
凡脚氣之病始起甚微多不令人識也食飮嬉戱氣力如故惟卒起脚屈伸不能動爲異耳千金
內經曰傷於濕者下先受之蓋足居于下而多受其濕濕鬱生熱濕熱相博其病乃作東南卑濕之地比比皆是西北高燥之地鮮有之古方名爲緩風宋元以來呼爲脚氣雖有外感內傷之殊其濕熱之患則一也正傳
脚氣病證
靈樞曰脾有邪其氣流于兩股一作髀腎有邪其氣流于兩膕
蹠跛寒風濕之病也內經
脚氣外證全類傷寒但初起脚膝軟弱頑痺轉筋赤腫爲異耳入門
脚氣爲病雖起於足實周乎身或壯熱頭痛或百節拘攣或十指走注或轉筋急痛或小腹不仁以至胸滿喘息煩悶怔忪昏憒羞明腹痛下利嘔噦痰涎惡聞食氣大便小便多是秘澁自腿至膝自脛及踝屈弱頑痺攣急痠疼或焮不焮或腫不腫皆其候也其傳足六經外證與傷寒頗類但卒然脚痛爲異耳直指
人黑瘦者易治肥大肉厚赤白者難愈黑人耐風濕赤白者不耐風濕瘦人肉硬肥人肉軟肉軟則受病難愈千金
脚氣治法
脚氣是爲壅疾治以宣通之劑使氣不能成壅壅旣成而盛者砭惡血而去其重勢經曰蓄則腫熱砭射之後以藥治之綱目
脚氣之疾自古皆尙疎下爲疾壅故也然不可太過太過則損傷脾胃又不可不及不及則使壅氣不能消散東垣
脚氣之疾皆由氣實而死終無一人以服藥致虛而殂故其病皆不得大補亦不可大瀉縱甚虛羸亦須微微通泄亦宜時取汗也千金
治法大要疎導大便使毒氣得泄而後愈其補湯淋洗皆醫家之大戒也直指
脚痛患在風濕風則用烏藥順氣散方見風門濕則不換金正氣散方見寒門加赤茯苓生乾薑直指
治法用蒼朮白朮以治濕黃芩黃柏知母以治熱當歸芍藥地黃以調血木瓜檳榔以調氣羌活獨活以利關節而散風濕兼用木通防己牛膝引諸藥下行此爲治之大法淸熱瀉濕湯亦可醫鑑
濕熱在三陽則宜神秘左經湯在太陽則宜麻黃左經湯在少陽則宜半夏左經湯在陽明則宜大黃左經湯或加味敗毒散通宜檳蘇散入門
濕熱在三陰則宜羌活導滯湯除濕丹方見濕門三花神祐丸方見下門搜風丸枳實大黃湯開結導引丸當歸拈痛湯入門
氣血虛者宜獨活寄生湯羌活續斷湯入門
寒濕盛則宜勝駿丸捉虎丹
病久者宜卷柏散熱甚者宜二炒蒼柏散加味蒼柏散腫甚宜勝濕餠子桑白皮散
淸熱瀉濕湯
治濕熱脚氣腫痛諸證蒼朮黃柏鹽酒炒各一錢紫蘇葉赤芍藥木瓜澤瀉木通防己檳榔枳殼香附子羌活甘草各七分右剉作一貼水煎服痛加木香腫加大腹皮熱加黃連大黃正傳
神秘左經湯
治風寒暑濕流注足三陽經脚膝拘攣腫痛麻黃桂心黃芩枳殼柴胡赤茯苓半夏羌活防風厚朴白薑小草防己麥門冬乾葛細辛甘草各五分右剉作一貼薑三棗二煎服得效
麻黃左經湯
治四氣流注足太陽經腰脚攣痺重痛增寒發熱無汗惡寒或自汗頭疼眩暈羌活一錢麻黃乾葛白朮細辛赤茯苓防己桂心防風甘草各七分右剉作一貼煎法同上三因
半夏左經湯
治足少陽經爲四氣流注發熱腫痛腰脚引痛柴胡一錢半乾葛半夏赤茯苓白朮細辛麥門冬桂心防風白薑黃芩小草甘草各五分右剉作一貼煎法同上三因
大黃左經湯
治四氣流注足陽明經腰脚赤腫痛不可行大小便秘澁大黃一錢羌活茯苓細辛前胡枳殼厚朴黃芩杏仁甘草各七分右剉作一貼煎法同上三因
加味敗毒散
治三陽經脚氣流注脚踝焮熱赤腫寒熱自汗卽人參敗毒散方見寒門一兩加大黃蒼朮各一錢右剉作一貼入薑三片薄荷七葉同煎服得效
檳蘇散
治風濕脚氣腫痛拘攣用此疎通氣道蒼朮二錢香附子紫蘇葉陳皮木瓜檳榔羌活牛膝各一錢甘草五分右剉作一貼入薑三片葱白三莖同煎服十三方
羌活導滯湯
治脚氣初發一身盡痛或肢節腫痛便尿阻隔先以此導之後用當歸拈痛湯除之大黃酒煨二錢四分羌活獨活各一錢二分防己當歸尾各七分枳實五分右剉作一貼水煎服微利卽止東垣
當歸拈痛湯
治濕熱脚氣腫痛羌活茵蔯酒炒黃芩酒炒甘草灸各一錢知母澤瀉赤茯苓猪苓白朮防己各六分人參苦參升麻乾葛當歸蒼朮各四分右剉作一貼水二盞浸藥少時煎至一盞空心臨臥各一服寶鑑
一相公領兵至南方忽得脚氣遍身微腫其痛手不可近足脛尤甚內經云飮發於中胕腫於下又云諸痛爲實血實宜決之以三稜鍼數刺腫上血突出高二尺餘漸漸如線其色黑紫頃時腫消痛減以當歸拈痛湯服之是夜得睡明日再服而愈寶鑑
搜風丸
治脚氣腫痛黑牽牛子生取頭末二兩大黃檳榔枳實各五錢右爲末糊丸梧子大米飮下三五十丸
枳實大黃湯
治濕熱脚氣腫痛大黃酒煨三錢羌活一錢半當歸一錢枳實五分右作一貼水煎空心服寶鑑
廉平章體肥得脚氣微腫皆赤色足脛腫痛不可忍手不敢近投以當歸拈痛湯一貼其痛減半再服腫痛悉除又以三稜鍼刺爪甲端多出黑血赤腫全去數日因食麪復痛再以枳實大黃湯治之寶鑑
開結導引丸
治脚氣因食積流注心下痞悶陳皮白朮澤瀉茯苓神麯麥芽半夏薑製各一兩枳實靑皮乾薑各五錢巴豆霜一錢半右爲末蒸餠和丸梧子大溫水下五七十丸寶鑑
一名開鬱導飮丸
獨活寄生湯
治肝腎虛弱筋攣骨痛脚膝偏枯緩弱冷痺獨活當歸白芍藥桑寄生各七分熟地黃川芎人參白茯苓牛膝杜冲秦芃細辛防風肉桂各五分甘草三分右剉作一貼薑三片水煎空心服回春
羌活續斷湯
治脚氣肝腎虛弱筋攣骨痛羌活防風白芷細辛杜冲牛膝秦芃續斷熟地黃當歸人參白芍藥赤茯苓桂心川芎各五分右剉作一貼薑三片水煎服
獨活寄生湯桑寄生無眞者世以他寄生代之爲害不少故今去寄生代續斷又以羌活代獨活功效殊勝辨疑
勝駿丸
治脚氣拘攣疼痛行步不隨去一切足弱病木瓜四兩當歸酒浸天麻酒浸牛膝酒浸酸棗仁炒熟地黃酒浸防風各二兩全蝎去毒一兩附子一枚炮去皮臍乳香沒藥羌活木香甘草各五錢麝香二錢右爲末生地黃二斤洗淨杵爛如泥好酒四升同煮如膏和前藥擣令堅每一兩作十丸每取一丸臨睡細嚼酒下或丸如梧子酒下五十丸亦可服至半月行步如飛故名曰勝駿三因
冬月不用地黃只煉蜜作丸入門
捉虎丹
治脚氣走注疼痛不可忍五靈脂白膠香草烏黑豆同煮去豆木鰵子地龍各一兩半乳香沒藥當歸各七錢半麝香松煙墨煆各二錢半右爲末糯米糊和丸芡實大每一丸空心溫酒化下趕到脚面赤腫不散再服一丸趕至脚心中出黑汗乃除根入門
一名一粒金丹
卷柏散
治遠年脚氣難治此方特效卷柏東向者佳先以鹽水煮半日卽甘冷水煮半日焙乾黑牽牛子頭末甘遂檳榔右各爲末不得相雜每服每件各取一錢惟檳榔二錢五更初濃煎葱白湯調下至辰巳時取下惡物如魚凍虛人減半服隨喫淡粥更服湯藥如淸熱瀉濕湯調之得效
二炒蒼柏散
治濕熱脚氣令足膝痛或赤腫脚骨間作熱痛雖一點能令步履艱苦令人痿躄百用百效蒼朮泔浸一日夜鹽炒黃柏酒浸一日夜焦炒各四兩右剉五錢水煎服或水和丸服亦可入門
一名蒼朮散得效
作丸名二妙丸
加味蒼柏散
治濕熱脚氣痿躄蒼朮一錢白朮八分知母黃柏黃芩各六分當歸芍藥生地黃各四分木瓜檳榔羌活獨活木通防己牛膝各三分甘草一分右剉作一貼薑三片水煎服入門
勝濕餠子
治遠年脚氣足脛腫如瓜瓠者黑丑二兩取頭末五錢白丑二兩取頭末五錢甘遂五錢右爲極細末用蕎麥麪一兩半調水和藥捏爲餠子如折三錢大放飯上蒸熟每一餠空心茶淸嚼下以利爲度正傳
桑白皮散
治脚氣浮腫尿澁氣急腹滿赤茯苓二錢木香防己大腹子各一錢二分桑白皮郁李仁各一錢蘇葉木通檳榔靑皮各七分右剉作一貼薑三片煎服活人
脚氣危證
凡脚氣覺病候有異卽須急治之稍緩則氣上肩息胸脇逆滿急者死不旋踵寬者數日必死不可不急治也但見心下急氣喘不停或自汗出或乍熱乍寒其脈促短而數嘔吐不止者死千金
上氣脈數不得臥者亦死千金
脚氣之病其小腹頑痺不仁者多不腫小腹頑後不過三五日卽令人嘔吐名曰脚氣入心死在朝夕千金
脚氣脈浮大而緊駃此最惡脈也若細而駃同是惡脈千金
脚氣入心則恍惚譫妄嘔吐不食左寸脈乍大乍小乍有乍無者死宜杉節湯三脘散或三和散方見氣門加烏藥救之綱目
入腎則腰脚腫小便不通氣上喘急目與額皆黑左尺脈絶者死宜八味元去山藥救之蓋少陰腎經脚氣入腹上氣喘急此證最急以腎承心水剋火死不旋踵此藥救之又四物湯加炒黃柏煎服外以附子末津唾調付涌泉穴以艾灸之引熱下行
脚氣入腹喘急欲死宜木萸湯杉節湯三將軍元烏藥平氣湯救之入門
杉節湯
治脚氣入腹衝心危急欲絶以此救之杉木節四兩大腹皮一兩檳榔七箇靑橘葉四十九片無則用皮右剉作一貼以順流水煎服正傳
柳子厚謫南方得脚氣衝心痞絶脇下有塊大如石不省人有人傳此方服之半食頃大下三次氣通塊散而甦其法童便三升煮取一升分二服綱目
三脘散
治脚氣衝心痞悶便尿澁滯獨活白朮木瓜大腹皮紫蘇葉各一錢檳榔麪裹煨麤末陳皮沈香木香川芎各七分甘草灸五分右麤末每三錢水煎服取利爲效活人
木萸湯
治脚氣入腹喘悶欲死木瓜檳榔各二錢半吳茱萸一錢半右剉作一貼水煎服入門
三將軍元
治脚氣衝心大便不通吳茱萸木瓜大黃各等分右末米糊和丸梧子大枳殼湯下五七十丸得效
烏藥平氣湯
治脚氣上攻昏眩喘促烏藥一錢茯神人參白朮川芎當歸木瓜白芷五味子紫蘇葉各七分甘草三分右剉作一貼薑五片棗二枚煎服三因
脚氣禁忌法
第一忌嗔嗔則心煩脚氣發第二禁大語大語則傷肺亦發動又不得露足當風入水以冷水洗脚雖夏月常須着綿裩至冬寒倍令兩脛溫煖得微汗爲佳常令按摩數勞動關節令氣血通暢此養生之要拒風濕之法也外臺
每至丑寅日割手足甲割小侵肉去氣外臺
凡飮食之後宜緩行二三百步疲倦卽止如此則不能成壅也東垣
每朝早飯任意飽食午飯少食晩飯不食彌佳夜食則血氣壅滯而愈增腫痛矣寶鑑
凡飮食酒麪潼酪勿使過度過度則脚氣發慾不可縱嗜慾多則脚氣亦發東垣
脚氣之病極忌房室勿食牛羊魚肉葱蒜韭菘菜酒麪酥油猪鷄鵝鴨惟食粳粟醬鼓薑椒及生果子犯禁者病不差千金
最忌熱藥蒸泡恐逼邪入經絡也入門
脚氣按摩法
涌泉穴在足心濕氣皆從此入日夕之間常以兩足赤肉更次用一手握指一手摩擦數目多時覺足心熱卽將脚指略略動轉倦則少歇或令人擦之亦得終不若自擦爲佳脚力强健無痿弱痠痛之疾矣養老
痿病之因
內經曰肺者藏之長也爲心之蓋也有所失亡所求不得則發肺鳴鳴則肺熱葉焦故曰五藏因肺熱肺焦發爲痿躄此之謂也
陽明者五藏六府之海主潤宗筋宗筋主束骨而利機關也陽明虛則宗筋縱帶脈不引故足痿不用也內經
心氣熱爲脈痿則脛縱而不任地肝氣熱爲筋痿則筋急而攣脾氣熱爲肉痿則胃乾而渴肌肉不仁腎氣熱爲骨痿則腰脊不擧骨枯而髓減內經
痿謂手足痿弱無力以運動也由肺金本燥燥之爲病血衰不能榮養百骸故手足痿弱不能運動猶秋金旺則草木萎落病之象也痿猶萎也河間
痿之作也皆五月六月七月之時午者少陰君火之位未者濕土庚金伏火之地申者少陽相火之分故病痿之人其脈浮大子和
痿病治法
肺金體燥而居上主氣畏火者也脾土性濕而居中主四肢畏木者也火性炎上若嗜慾無節則水失所養火寡于畏而侮所勝肺得火邪而熱矣木性剛急肺受熱則金失所養木寡于畏而侮所勝脾得木邪而傷矣肺熱則不能管攝一身脾傷則四肢不能爲用而諸痿之病作矣瀉南方則肺金淸而東方不實何脾傷之有補北方則心火降而西方不虛何肺熱之有故陽明實則宗筋潤能束骨而利機關矣治痿之法無出於此
東垣取黃柏爲君黃芪等輔佐以治諸痿無一定之方有兼痰積者有濕多者有熱多者有濕熱相半者有挾氣者臨病製方其善於治痿者乎雖然若將理失宜醫所不治天産作陽厚味發熱患痿之人若不淡薄食味吾知其必不能安全也
痿病切不可作風治用風藥
蒼朮黃柏治痿之要藥也正傳
肝腎俱虛筋骨痿弱宜加味四斤元五獸三匱丸鹿角膠丸養血壯筋健步丸
濕熱痿弱宜神龜滋陰丸三妙丸加味二妙丸加味四物湯滋血養筋湯
長夏濕熱成痿宜健步丸四製蒼柏丸二炒蒼柏散方見上淸燥湯
兼濕痰二陳湯方見痰門加蒼朮黃柏黃芩白朮竹瀝薑汁血虛四物湯加蒼柏氣虛四君子湯加蒼柏
加味四斤元
治肝腎俱虛脚膝痠疼痿弱或受風寒濕氣以致脚痛牛膝酒浸一兩半川烏虎脛骨肉蓯蓉各一兩乳香沒藥各五錢木瓜一箇蒸熟右爲末入木瓜膏和酒糊丸如梧子溫酒或鹽湯下七十丸濟生
五獸三匱丸
治肝腎不足兩脚痿軟鹿茸酥灸血竭虎脛骨酥灸牛膝酒浸金毛狗脊燎去毛各一兩爲末卽五獸也別用附子一箇去皮剜去中心入辰砂細末一兩塡滿又用木瓜一枚去皮剜去中心入附子於內以附子末蓋口卽三匱也却以三匱正坐於磁缸內重湯蒸至極爛取出和五獸末搗丸芡實大木瓜酒化下血竭一名騏麟竭澹寮
鹿角膠丸
治兩足痿軟久臥不起神效鹿角膠一斤鹿角霜熟地黃各八兩當歸身四兩牛膝白茯苓兎絲子人參白朮杜冲各二兩虎脛骨龜板幷酥灸各一兩右爲末將鹿角膠入酒烊化和丸梧子大薑鹽湯呑下百丸正傳
養血壯筋健步丸
治氣血兩虛兩脚痿軟不能行動熟地黃四兩牛膝酒浸杜冲薑汁炒當歸酒洗蒼朮黃柏鹽水炒各二兩白芍藥酒炒一兩半黃芪鹽水炒山藥五味子破故紙鹽水炒人參枸杞子兎絲子白朮炒虎脛骨龜板幷酥灸各一兩防風六錢防己酒洗五錢羌活酒洗三錢右爲末猪脊髓七條入煉蜜和丸梧子大鹽湯下百丸醫鑑
神龜滋陰丸
治膏粱之人濕熱傷腎脚膝痿弱無力龜板酥灸四兩黃柏知母幷鹽水炒各二兩枸杞子五味子瑣陽各一兩乾薑五錢右爲末酒糊和丸梧子大鹽湯下七十丸綱目
三妙丸
治濕熱下流兩脚麻木痿弱或如火烙之熱蒼朮泔浸六兩黃柏酒炒四兩牛膝二兩右爲末麪糊和丸梧子大薑鹽湯下五七十丸正傳
加味二妙丸
治兩足如火燎從足跗熱起漸至腰胯麻痺痿軟皆是濕熱爲病蒼朮泔浸四兩黃柏酒浸二兩牛膝當歸尾酒洗萆薢防己龜板酥灸各一兩右爲末酒麪糊和丸梧子大空心薑鹽湯下百丸正傳
加味四物湯
治濕熱兩脚痿軟無力熟地黃二錢當歸身麥門冬黃柏蒼朮各一錢白芍藥川芎杜冲各七分人參黃連各五分知母牛膝各三分五味子九粒右剉作一貼水煎空心服正傳
滋血養筋湯
治氣血兩虛兩足痿軟不能行動熟地黃一錢半白芍藥當歸麥門冬黃柏酒炒牛膝酒浸杜冲酒炒蒼朮薏苡仁各八分人參川芎防風知母各五分羌活甘草各三分五味子九粒右剉作一貼入薑三棗二水煎服醫鑑
健步丸
治濕熱盛脚膝無力不能屈伸腰腿沈重行步艱難防己一兩羌活柴胡滑石瓜蔞根酒洗甘草灸各五錢澤瀉防風各三錢苦參川烏各一錢肉桂五分右爲末酒糊和丸梧子大以葱白荊芥煎湯下七十丸
四製蒼柏丸
治濕熱盛脚膝痿弱能滋陰降火黃柏二斤以乳汁童便米泔各浸八兩酥灸八兩浸灸各宜十三次蒼朮八兩用川椒破故紙五味子川芎各炒二兩揀去炒藥只取柏朮爲末蜜丸梧子大早酒午茶晩白湯呑下三五十丸入門
淸燥湯
治長夏濕熱盛兩脚痿厥癱瘓黃芪白朮各一錢半蒼朮一錢陳皮澤瀉各七分赤茯苓人參升麻各五分生地黃當歸猪苓麥門冬神麯甘草各三分黃連黃柏柴胡各二分五味子九粒右剉作一貼水煎服東垣
熱厥成痿
一人自踝以下常覺熱冬不可加綿於上常自言曰我稟質壯不怕冷予曰足三陰虛宜斷慾事以補養陰血庶乎可免彼笑而不答年近五十患痿半年而死
一相公兩脚痿弱臍下尻陰皆冷精滑不固服鹿茸丸不減東垣診其脈沈數而有力告曰飮醇酒食膏粱滋火于內逼陰於外醫不知此投以熱劑反瀉其陰而補其陽眞所謂實實虛虛也遂處以滋腎丸再服而愈或問其故答曰是病相火熾盛以承陰位故用此大寒之劑以瀉相火而復眞陰陰旣復其位則皮裏之寒自消矣東垣
鶴膝風
患痢後脚痛瘓弱不能行履名曰痢風或兩膝腫大痛髀脛枯腊但存皮骨如鶴膝之節拘攣跧臥不能屈伸大防風湯主之局方
鶴膝風乃足三陰虛損風邪承之痛者五積散方見寒門加松節久痢後或手足腫者或歷節痛者乃餘瘀不散宜大防風湯或獨活寄生湯方見上脚細者蒼龜丸入門
鶴膝風腫痛宜經驗二防飮正傳
又四物湯加人參黃芪白朮附子牛膝杜冲防風羌活甘草服醫鑑
大防風湯
治鶴膝風熟地黃一錢半白朮防風當歸白芍藥杜冲黃芪各一錢附子川芎牛膝羌活人參甘草各五分右剉作一貼薑五片棗二枚水煎服祛風順氣活血脈壯筋骨正傳
蒼龜丸
治痢後脚弱漸細蒼朮龜板白芍藥各二兩半黃柏鹽酒炒五錢右爲末粥丸梧子大以四物湯加陳皮甘草煎下五七十丸入門
經驗二方飮
治痢後脚痛如刀劙虎咬之狀膝臏腫大不能行步名曰鶴膝風熟地黃人參各一錢白朮黃芪當歸川芎白芍藥杜冲萆薢各七分防風防己羌活牛膝甘草各五分附子童便浸三日炮七分冬則一錢右剉作一貼薑三棗二水煎服正傳
脚病凶證
脚氣衝心恍惚氣急脈乍大乍小者死入門
骨痿不能起於床者死入門
病人足跗上腫膝大如斗者十日死扁鵲
甲疽瘡
一名嵌甲或因割甲傷肌遂成瘡腫復緣窄靴硏損四邊腫焮黃水出浸淫相染五指俱爛漸漸引上脚趺綠礬五錢火煅候冷硏爲末先以鹽湯洗瘡拭乾付礬末軟帛裹定一日一易自然差矣本草
一方枯礬五錢蘆薈一錢半麝香少許和用如上法尤妙入門
又方陳皮濃煎湯浸良久甲肉自相離開輕手剪去肉中爪甲外用蛇退燒灰雄黃一錢爲末乾摻或香油調付入門
脚指間濕爛或指甲角入肉便刺作瘡不可着履靴枯白礬三錢黃丹五分爲末摻之食惡肉生好肉細細割去甲角便差又鵝掌黃皮燒灰爲末摻之又細茶嚼爛付之入門
肉刺
生指間礙痛不得着履靴此因穿窄靴而生黑虱多取擣付之卽根出本草
又法取莨菪根繫裩帶上感應永不痛本草
又法撐黨實爛擣貼之卽脫去俗方
又大棗去核付貼候爛剔去俗方
單方
凡二十三種
牛膝
治脚膝痛痿弱不可屈伸煎服丸服或浸酒服幷佳腰腿之疾必用藥也本草
石斛
治脚膝疼冷弱煎服丸服幷佳本草
薏苡仁
去乾濕脚氣大驗和郁李仁作粥常服良本草
威靈仙
一人足病不能行數十年一僧敎服此藥爲末每二錢酒調服數日能步履本草
何首烏
治骨軟風腰膝痛何首烏一斤牛膝半斤黑豆三升煮取汁拌蒸三次共擣成泥曬乾爲末棗肉和丸梧子大酒下五七十丸入門
萆麻葉
主脚氣腫痛取葉蒸裹日三易卽差本草
牽牛子
治脚氣腫滿取頭末蜜丸小豆大每五丸薑湯下小便利卽止本草
松節
主脚弱庳痛煮取汁釀酒取淸飮之良本草
五加皮
療痿躄脚弱釀酒服或水煎如茶飮之本草
桑枝茶
治脚氣久服之佳本草
川椒
治寒濕脚氣川椒盛疎布袋中置微火上跣足踏椒囊寒濕散去卽效入門
檳榔
治脚氣衝心氣急鷄心檳榔末二錢以童便薑汁溫酒各半盞調服本草
蠡魚及鰻鱺魚
幷主脚氣作膾常食鯽魚膾亦佳本草
田螺
主脚氣上衝取螺煮食之蜆肉亦佳本草
生栗
治脚氣及脚弱無力袋盛風乾每日空心食十餘枚本草
木瓜
治脚氣及脚氣上衝取一顆濃煎湯飮之本草
黑豆
治脚氣衝心取豆濃煎汁飮之和甘草煎服尤佳本草
赤小豆
甚治脚氣水腫和鯉魚煮食甚佳本草
紫蘇
治脚氣取葉煮湯如茶飮之又取子二兩硏取汁入粳米葱醬椒薑煮粥食之本草
鹿蹄肉
治脚膝痠痛不得踐地取蹄四隻治如食法着五味煮熟食之本草
犬肝猪肝
幷主脚氣上衝作膾以薑醋進之當泄若先泄勿服本草
烏牛尿
治脚氣水腫取雄牛新尿飮一升小便利則漸消黃牛亦可本草
人尿
治脚氣痛不可忍取自己尿或童子尿令煖盛桶浸兩脚以物蓋覆勿泄氣澹寮
鍼灸法
環跳穴係兩足之安否資生
腿膝攣痛或枯黑取風市陽陵泉曲泉崑崙綱目
髀脛痛急取風市中瀆陽關懸鍾綱目
腰脚痛取委中崑崙人中陰市綱目
膝痛足蹶取環跳懸鍾居髎委中綱目
髀痛脛痠取陽陵泉絶骨中封臨泣足三里陽輔綱目
膝內廉痛取膝關太衝中封綱目
膝外廉痛取俠谿陽關陽陵泉綱目
足腕痛取崑崙太谿申脈丘墟商丘照海太衝解谿綱目
足五指盡痛取湧泉然谷綱目
脚氣一病最宜鍼有熱者不可灸資生
脚氣初發先灸風市次伏兎次犢鼻次三里次上廉次下廉次絶骨日日報灸以百壯爲率資生
濕熱脚氣紅腫生瘡取中封陽輔風市絶骨資生
脚氣取足十指端名曰氣端去指奇一分日灸三壯神效資生
膝中痛鍼犢鼻綱目
膝腫以火鍼刺三里其腫如失又取行間資生
脚氣速灸風市三里以瀉毒氣資生
脚弱瘦削取三里絶骨絶骨治脚疾神效資生
毛髮
髮屬腎
內經曰腎主髮又曰腎之合骨也其榮髮也
髮者血之餘
血盛則髮潤血衰則髮衰血熱則髮黃血敗則髮白入門
十二經毛髮多少
靈樞曰美眉者太陽多血通髥極鬚者少陽多血美鬚者陽明多血
足陽明之上血氣盛則髥美長血氣少則無髥兩吻多畫
足陽明之下血氣盛則下毛美長至胸血氣皆少則無毛雖有則稀枯瘁
足少陽之上血氣盛則通髥美長血氣皆少則無髥
足少陽之下血氣盛則脛毛美長血氣皆少則脛無毛
足太陽之上血氣盛則美眉眉有毫毛毛之長者曰毫血多氣少則惡眉
手陽明之上血氣盛則髭美血氣皆少則無髭
手陽明之下血氣盛則腋下毛美
手少陽之上血氣盛則眉美以長
手太陽之上血氣盛則頷多鬚靈樞
髮眉鬚髥髭各異
在頭曰髮髮者拔也拔擢而出也
在目曰眉眉者媚也有娥媚也
頤下曰鬚鬚者秀也物成乃秀人成而鬚生也
在頰曰髥隨口動搖髥髥然也
口上曰髭髭者姿也爲姿容之美也回春
髮眉鬚各有所屬
髮屬心故上生稟火氣也眉屬肝故橫生稟木氣也鬚屬腎故下生稟水氣也醫說
人之髮眉鬚雖皆毛類而所主五藏各異故有老而鬚白眉髮不白者或髮白而眉鬚不白者藏氣有所偏故也男子腎氣外行上爲鬚下爲勢故女子宦人無勢則亦無鬚而眉髮無異於男子則知不屬腎也明矣醫鑑
婦人無鬚
黃帝曰婦人無鬚者無血氣乎岐伯對曰衝脈任脈皆起於胞中上循腹裏爲經絡之海其浮而外者循腹右上行會於咽喉別而絡脣口血氣盛則充膚熱肉血獨盛則澹滲皮膚生毫毛今婦人之生有餘於氣不足於血以其數脫血也衝任之脈不榮口脣故鬚不生焉靈樞
宦官無鬚
黃帝曰士人有傷於陰陰氣絶而不起陰不用然其鬚不去何也宦者獨去何也岐伯對曰宦者去其宗筋傷其衝脈血寫不復皮膚內結脣口不榮故鬚不生焉帝曰其有天宦者未嘗被傷不脫於血然其鬚不生何也岐伯曰此天之所不足也其衝任不盛宗筋不成有氣無血脣口不榮故鬚不生也靈樞
鬚髮榮枯
內經曰女子七歲齒更髮長五七面始焦髮始墮六七面焦髮白丈夫八歲齒更髮長五八髮墮齒枯六八面焦髮白
鬚髮顔面皆督脈所絡陽精盛注於外則鬚髮榮盛面體光潤入門
膽榮在鬚腎華在髮精氣上升則鬚潤而黑六八以後精華不能上升秋冬令行金削肺枯以致鬚髮焦槁如灰白色養生者宜預服補精血藥以防之染掠亦非上策入門
補養精血變白髮宜張天師草還丹延年益壽不老丹方見身形四物坎離丸秤金丹還元秋石丸神仙烏雲丹却老烏鬚健陽丹七仙丹五老還童丹方見身形加味蒼朮膏一醉不老丹中山還童酒烏鬚酒二方
張天師草還丹
此藥久服則身輕隨風而去如列子之承虛若髮白者從根而黑如未白者永不白有不信者將藥拌飯與白猫吃一月卽黑地骨皮生地黃石菖蒲牛膝遠志兎絲子酒煮右等分爲細末蜜丸梧子大每三五十丸空心溫酒或鹽湯送下修製忌鐵器及婦人鷄犬見海藏
四物坎離丸
善烏鬚髮熟地黃三兩生地黃一兩半同酒浸擣膏當歸二兩白芍藥一兩半同酒炒知母一兩黃柏二兩同鹽酒浸炒側柏葉槐子各一兩同炒連翹六錢右爲末蜜丸梧子大盛磁盒內放地上七日曬乾收之每五六十丸或溫酒或白湯下入門
秤金丹
又名一秤金久服鬚髮黑返老還童熟地黃二兩地骨皮蓮花蘂槐角子俱用酒浸夏一日春秋三日冬六日取出曬乾薄荷各三兩沒石子一兩人參木香各五錢右爲末蜜丸芡實大每一丸噙化溫酒送下日三服入門
還元秋石丸
治因房室損精鬚髮早白秋石一斤白茯苓一斤天門冬麥門冬生地黃熟地黃人參地骨皮人乳粉各四兩右爲末蜜丸梧子大白湯或酒下三五十丸入門
神仙烏雲丹
烏鬚黑髮返老還童神效無比何首烏八兩入砂鍋內黑豆同蒸半日去豆用好酒浸七日曬乾如此蒸七次破故紙四兩酒洗砂鍋內炒黃旱蓮汁二兩槐角二兩爲末胡桐淚一兩爲末右細末棗肉二斤胡桃仁半斤擣爲丸梧子大空心鹽湯下五七十丸服三月勿輟醫鑑
却老烏鬚健陽丹
能變白鬚髮令黑赤何首烏白何首烏各一斤牛膝八兩以黑豆汁拌蒸三次赤茯苓用牛乳五升白茯苓人乳汁五升各以文武火煮乾各一斤兎絲子破故紙各八兩右爲末蜜丸彈子大每服一丸溫酒化下日二次或生地黃熟地黃各一斤加入尤妙入門
七仙丹
補心腎駐容顔黑鬚髮之聖藥何首烏九蒸九曬四兩人參生乾地黃酒洗熟地黃麥門冬天門冬白茯苓茴香炒各二兩右爲末蜜丸彈子大每一丸細嚼好酒送下鹽湯亦可或丸如梧子每五七十丸空心酒下忌食三白及犯房事
加味蒼朮膏
久服精滿氣盛髮白變黑齒落更生蒼朮十斤擣如泥入大鍋內用水二桶以文武火煮至十餘椀絹濾取汁入磁罐內以人參生地黃熟地黃黃柏遠志杜冲川芎胡桃肉川椒破故紙當歸薑汁各四兩靑鹽二兩朱砂一兩旱蓮草汁二椀白蜜二斤各藥爲末入朮膏內封固大鍋水煮官香二炷爲度取出埋土中七日每取二三匙空心酒湯任下日二次養精養氣養神入門
一醉不老丹
專養血烏鬚黑髮蓮花蘂生地黃槐角子五加皮各二兩沒石子六箇右以木石臼擣碎以生絹袋盛藥同好淸酒十斤入淨罈內春冬浸一月秋二十日夏十日緊封罈口浸滿日數任意飮之以醉爲度須連日服令盡酒盡而鬚髮白者自黑矣若不黑再製服之神效醫鑑
中山還童酒
歌曰中山還童酒人間處處有善緣得遇者便是蓬萊叟
馬藺子一升埋土三日取出馬藺根洗切片一升用黃米二斗水煮成煤陳麯二塊爲末酒酵子二椀幷前馬藺子共和一處做酒待熟別用馬藺子幷根一升用水煮十沸入酒內三日每日攪勻去渣隨量飮醉其酒飮盡鬚髮盡黑其酒之色如漆之黑回春
經驗烏鬚酒
能變白爲黑身輕體健功不可述每年冬十月壬癸日面東採摘紅肥大枸杞子二升擣破同好無灰酒二斗同盛於磁器內浸二十一日足開封添生地黃汁三升攪勻各以紙三層封其口俱至立春前三十日開甁空心煖飮一杯至立春後髭鬚都黑勿食三白回春
烏鬚酒
能變白髮方見身形
鬚髮黃落
虛損之疾一損損於肺皮聚而毛落宜八物湯方見虛勞保命
脈弦氣弱皮毛枯槁黃芪建中湯方見虛勞四物湯亦主之東垣
老來髮落鬚長常也少壯有髮落或鬚亦落者火炎血燥故也宜服地黃酒天門冬膏方幷見身形
髮燥者膽有怒火也膽合膀胱上榮毛髮風氣盛則焦燥汁竭則枯也入門
初生兒胎髮或童男女髮洗淨鹽泥固濟火煆爲末空心酒下二三分或入補藥服尤妙入門
髮黃落宜滋榮散三聖膏菊花散巫雲散二仙丸生禿烏雲油金主綠雲油
一男年少頭髮盡脫用六味地黃丸不久髮生寸許兩月復舊回春
一婦年少髮盡脫不留一莖脈微弦而濇此由厚味成熱濕痰在膈上而熏蒸髮根之血漸枯而脫用防風通聖散去芒硝惟大黃三度酒炒兼以四物湯酒製合和作小劑煎以服兩月濕熱漸解停藥淡食調養一年而復舊
滋榮散
長毛髮髮落最宜生薑焙乾人參各一兩右細末生薑切片蘸藥髮落處擦之日二次瑞竹
三聖膏
治髭髮脫落能令再生附子蔓荊子柏子仁各五錢右爲末烏鷄脂和勻檮乾置瓦合內封固百日取出塗落處三五日卽生新髮綱目
菊花散
治鬚髮黃燥能令黑潤甘菊蔓荊子側柏葉川芎白芷細辛桑白皮旱蓮根莖花葉各一兩右剉每二兩漿水三椀煎至二椀去滓洗鬚髮
巫雲散
治鬚髮黃白不澤膽礬五倍子百藥煎靑胡桃皮酸石榴皮訶子皮木瓜皮猪牙皂角何首烏細辛各等分右爲末蜜和如錢大常於木炭內培養勿令離炭用時以熱酒化開塗之
二仙丸
治髮脫落神效側柏葉焙乾八兩當歸全身四兩右不犯鐵爲末水糊和丸梧子大酒或鹽湯下五七十丸日再醫鑑
生禿烏雲油
能生鬚髮川椒白芷川芎各一兩蔓荊子零陵香附子各五錢右麤末入絹袋浸香油一斤中過二十一日取油擦頭上卽生新髮類聚
金珠綠雲油
能生髮蔓荊子沒石子躑躅花訶子皮白芷沈香附子防風覆盆子生地黃零陵香芒硝旱蓮草丁香各一錢半卷柏三錢右剉袋盛浸淸油八兩中封過七日取擦頭上日三類聚
染白烏鬚髮
宜秘傳烏鬚方染鬚方外染烏雲膏烏鬚髮方旱蓮膏
秘傳烏鬚方
五倍子不拘多少槌碎去灰入砂鍋內炒煙盡爲度以靑布巾打濕扭乾布裹脚踏成餠爲末每用一錢半
烏黑霜卽炒黃好細麪四兩當歸尾一兩爲末白芨末一兩三味攪勻每用一分半
紅銅末不拘多少火內燒極紅投入水碗中取出再燒再投取水內自然之末用水淘淨醋煮數沸至乾隨炒黑色每用一分半
明白礬末一分半靑鹽一分二釐沒石子二釐半訶子肉二釐半二味俱用麪包入砂鍋內將桑炭同拌炒至焦乾右爲末用濃茶調勻以酒盞盛貯用鐵杓注水煮如糊先將皂角水洗淨鬚髮然後塗藥包裹一夜次早洗去以胡桃油塗之令潤醫鑑
外染烏雲膏
五倍子製五錢銅末製二錢白礬白鹽各一錢半沒石子二箇麪炒黃色右爲末濃茶調重湯煮見黑色如上法用卽黑種杏
染鬚方
大烏龜一箇餓一二日將飯與肉骨果子煙火之食飼之三五月後夜間以漆盝盛之用竹片置盝口令通氣外放燈一盞盝內熱龜自撒尿急則只麻油煙熏鼻亦卽尿先用五倍子末炆醋如膠若龜尿得一小鍾入五倍醋半鍾入磁器炆一滾角罐收貯以新筆略蘸搽鬚多用面黑入門
烏鬚髮方
大水蛭二箇放磁椀中餓一七日取烏骨雄鷄血以松煙墨濃磨汁傾入猪尿胞內任水蛭吮飽將鍼刺蛭流出血汁塗鬚髮留根二分其汁浸漬入肉鬚髮一年茂黑且柔軟極妙
旱蓮膏
烏鬚黑髮如神旱蓮草十六斤六月下半月七月上半月採取不許水洗扭乾取汁對日曬過五日不住手攪午時方加眞生薑汁好蜜各一斤相和如前曬攪至數日似稀糖成膏磁罐收貯每日空心好酒一鍾藥一匙調服午後又一服至二十一日將白者摘去卽生黑者醫鑑
髮宜多櫛
髮是血之餘一日一次梳類聚
髮多梳則明目去風故道家晨梳常以百二十爲數延壽
髮占凶證
病人髮直如麻者十五日死
病人髮如乾麻善怒者死
病人髮與眉衝起者死扁鵲
單方
凡十八種
鍼砂
染白髮令黑取二錢醋浸七日取曬乾炒黑入沒石子一箇爲末搽如上法本草
地黃
乾熟二種皆黑鬚髮良藥丸服或釀酒服之幷佳本草
牛膝
止髮白煎服或釀酒服之佳本草
旱蓮草
長鬚髮令變白爲黑六月採取汁入薑汁蜜熬爲膏每一匙酒服本草
半夏
治眉髮落不生先用生薑擦三次後半夏生爲末麻油調塗之卽生入門
竹瀝
男女粘髮或因油膏而粘滯者取竹瀝塗之卽解和少鹽尤妙野語
何首烏
黑鬚髮末服丸服或釀酒服皆佳本草
芭蕉油
治婦人髮落塗之長髮令黑本草
槐實
久服令鬚髮不白服法詳見身形本草
黑桑椹
變白髮釀酒服之佳又取一斤和科斗一升甁盛封口懸屋東頭百日盡化爲黑泥染白髮髭黑如漆本草
母丁香
以生薑汁硏拔去白鬚塗孔中卽生黑髮又白蜜塗孔中亦生黑者本草
胡桃
外靑皮和科斗爲泥染白鬚令黑又胡桃仁取油塗鬚髮令黑潤有光本草
胡麻
生取油塗頭生禿髮又烏麻九蒸九暴爲末棗膏丸服令白髮還黑又取葉煎湯沐頭長髮本草
蔓菁子
壓取油塗頭能變蒜髮今人呼斑髮爲蒜髮本草
熊脂
主頭痒生白禿瘡髮落常常塗之令生髮且長黑
髮落熊腦髓作油塗之
髮黃落熊脂亦常塗之本草
白鴿糞
治頭上白禿瘡取糞爲末以酸泔洗了香油調付本草
羊糞
治髮落燒灰淋汁沐頭令易生而黑又髮鬚落糞和雁膏付三宿卽生本草
猪鬐膏
主髮落取臘月者火上烊化塗之卽生髮薄不生亦宜本草
前陰
前陰屬宗筋
內經曰前陰者宗筋之所聚太陰陽明之所合也註曰宗筋挾臍下合於陰器太陰脾脈陽明胃脈皆輔近宗筋故云合也
宗筋謂陰毛中橫骨上下之竪筋也內經
前陰諸疾
前陰諸疾皆由足厥陰與督脈經曰足厥陰之脈入毛中過陰器抵小腹是肝脈所過也又曰督脈者起於小腹以下骨中央女子入繫挺孔循陰器男子循莖下至簒與女子等是督脈所過也
足厥陰之脈病爲丈夫㿉疝狐疝婦人小腹腫靈樞
督脈起於下極之兪幷於脊裏上至風府任脈起於中極之下以上毛際循腹裏至咽喉任脈爲病男子內結七疝女子帶下瘕聚靈樞
陰腫陰痿陰痒陰挺陰縮木腎陰蝕瘡腎藏風皆前陰之疾也
疝病之因
內經曰病在小腹腹痛不得大小便病名曰疝得之寒
疝者寒氣結聚之所爲也內經
疝者睾丸連小腹急痛也睾陰丸也有痛在睾丸者有在五樞穴邊者皆足厥陰之經也或有形或無形或有聲如蛙有形如瓜自素問以下皆以爲寒理固然也予思之此病始於濕熱在經鬱而至久又感寒氣外束所以作痛若只作寒論恐爲未備人有踼氷涉水終身不病此者無熱故也蓋大怒則火起於肝醉飽則火起于胃房勞則火起于腎火積之久母能生子虛濕氣便盛厥陰屬木係於肝爲將軍之官其性急速火性又暴爲寒所束宜其痛之太暴也有以烏頭梔子作湯服之其效亦敏然濕熱又須分多少而治濕者腫多㿉病是也
脈法
內經皆以滑脈爲疝入門
心脈搏滑急爲心疝肺脈沈搏爲肺疝腎脈肝脈大急沈皆爲疝內經
肝脈滑甚爲㿉疝心脈微滑爲心疝腎肝滑甚爲癃㿉內經
腎脈大甚爲陰痿綱目
脈急者曰疝瘕小腹痛內經
三陽急爲瘕三陰急爲疝註曰太陽受寒血聚爲瘕太陰受寒氣聚爲疝內經
腎脈小急肝脈小急心脈小急不鼓皆爲瘕註曰小急爲寒甚不鼓則血不流故血內凝而爲瘕內經
疝脈弦急積聚在裏牢急者生弱急者死沈遲浮澁疝瘕寒痛痛甚則伏或細或動脈訣
寸口脈弦而緊弦緊相搏則爲寒疝正傳
婦人少陰脈滑而數者陰中生瘡少陰脈浮而動浮則爲虛動則爲痛婦人則陰脫下脈經
疝瘕積聚脈弦急者生虛弱小者死脈經
疝專主肝
疝專主肝經與腎經絶不相干
疝痛屬足厥陰肝經也小腹亦肝經也故疝痛與小腹痛同一治法綱目
局方多以爲小腸氣膀胱氣腎氣者亦自其標本而言其實主於肝也蓋肝脈環陰器而上入小腸又肝腎皆屬於下與衝任督脈相附腎與膀胱爲藏府其氣相通運爲外腎系於睾丸此三經相連相會然肝主筋睾丸雖名外腎非厥陰環而引之則與玉莖無由伸縮在女子則爲簒戶陰門也靈樞云邪在小腸連睾系屬於腎貫肝絡肺心系氣盛厥逆上衝腸胃熏肝散於肓結於臍惟取厥陰以下之亦以厥陰爲主也入門
疝病有七
疝名雖七寒疝卽疝之總名也水疝卽㿉疝之屬氣疝卽狐疝之屬血疝卽癰癤之屬惟筋疝罕見之蓋下疳瘡之屬也綱目
七疝者寒疝水疝筋疝血疝氣疝狐疝㿉疝是也子和
曰疝曰奔豚曰小腸氣曰膀胱氣通謂之腎氣直指
㿉有四種曰腸㿉曰卵㿉曰氣㿉曰水㿉千金
㿉疝之中有木腎者有偏墜者入門
陰㿉屬肝系宗筋胃陽明養之世多不識謂之外腎非也三因
又有七疝一曰厥疝二曰癥疝三曰寒疝四曰氣疝五曰盤疝六曰附疝七曰狼疝聖惠方無證
戴氏曰疝本屬厥陰一經俗說小腸膀胱腎氣者皆妄言也
寒疝
寒疝者囊冷結硬如石陰莖不擧或控睾丸而痛得之坐臥濕地或寒月涉氷或値雨雪或坐臥風冷使內過房宜以溫劑下之久而無子子和
水疝
水疝者腎囊腫痛陰汗出或囊腫狀如水晶或瘙痒出黃水或小腹按之作水聲得之於飮水醉酒使內也勞汗出而遇風寒濕之氣聚於囊中故如氷冷令人爲卒疝宜以逐水之劑下之子和
筋疝
筋疝者陰莖腫脹或潰而爲膿裏急筋縮或莖中作痛痛極則痒或挺縱不收或出白物如精隨溲而下得之於房室勞傷及邪術所使宜以降心火之劑下之子和
血疝
血疝者狀如黃瓜在小腹兩傍橫骨兩端約紋中俗名便癰得之於重感春夏大燠勞於使內氣血流溢滲入脬囊留而不去結成癰腫膿小血多或値情慾當泄不泄亦成此疾宜以和血之劑下之子和
氣疝
氣疝者其狀上連腎兪下及陰囊多得於號哭忿怒氣鬱而脹號哭怒罷卽氣散者是也有一治法以鍼出氣而愈然鍼有得失宜以散氣之劑下之或小兒亦有此疾俗名偏墜得之於父已年老或年少多病陰痿精怯强力入房因而有子稟胎病也此證難治惟築賓一穴灸之而愈者子和
狐疝
狐疝者其狀如仰瓦臥則入小腹行立則出小腹入囊中如狐晝出穴而尿夜入穴而不尿此疝出入往來上下正與狐同類也與氣疝大同小異宜以逐氣流經之劑下之子和
狐疝臥則入腹立則出腹偏入囊中者是也狐夜伏而晝見以見疝處厥陰之分卽人之陰簒隱奧之所晝下而夜上故以狐名焉綱目
㿉疝
㿉疝者其狀陰囊大如升斗不痒不痛者是也得之於地氣卑濕故江淮之間多有之宜以去濕之劑下之女子陰戶凸出亦是此類不可溫之補之宜以苦藥下之以苦堅之綱目
㿉疝者睾囊腫大如升如斗者是也綱目
㿉疝腫痛硬如石婦人陰門挺出亦稱㿉病小兒生來有此者乃胎中宿疾也三因
㿉有四種腸㿉卵㿉難治氣㿉水㿉鍼灸易治千金
腸㿉卽小腸氣也弔外腎偏墜腫痒
卵㿉玉莖腫硬引臍絞痛甚則陰縮肢冷囊上生瘡二證出水不止者死
氣㿉素有濕熱因怒激火昏眩手搐面黑睾丸能左右相過
水㿉外腎腫大如升如斗不痛不痒俗呼膀胱氣也入門
臍下㽱痛連腰脊控睾丸而痛者謂之小腸氣
小腹牽囊莖痛者名曰㿉入門
疝病證候
內經曰小腹控睾引腰脊上衝心唾出淸水及爲噦噫邪在小腸也
靈樞曰腎脈生病從小腹上衝心而痛不得前後爲衝疝
小腹痛有三肝病小腹引脇痛小腸病小腹引睾丸腰脊痛膀胱病小腹痛腫不得小便綱目
疝之爲病外腎小腹作痛或攻刺腰脇或遊走背膂或冷氣搶心或手足厥冷有壯熱惡寒者有洒淅寒熱者有不得大小便者有下泄者有自汗者有積聚如杯如臂如桃李如盤大其於陰間則卵有大小而上下不常囊有腫脹痛歇無定挾冷觸怒則塊物上衝心胸心平氣和則塊物歸入囊中直指
諸疝治法
疝痛屬濕熱痰積流下作病因寒鬱而發也
疝痛之證古方用辛溫之劑以散之是治其標也丹溪以爲痰飮食積死血流注歸於厥陰肝經用辛平之藥以豁痰消積破血是治其本也夫疝痛有定處是有形之積也非痰飮與食積死血相聚而何哉若是無形之氣作痛則走注滿腹而流散於遍身矣方廣
治法大要以流行疎利爲先毋曰腎虛得病不敢疎泄蓋腎爲邪氣所干若不逐去病根病何由愈倘或姑息補住使大小府秘而不通邪氣入腹衝心危殆必矣直指
凡疝痛走注無形者屬氣也痛有常處而有形乃濕痰食積瘀血也入門
此疾雖因虛而得不可以虛驟補經云邪之所湊其氣必虛留而不去其病卽實故必先滌去所蓄之邪然後補之諸藥多借巴豆氣者蓋爲此也本事
疝有挾虛而發者其脈不甚沈緊而豁大無力者是也其痛亦輕惟覺重墜牽引耳當以參朮爲君疎導藥佐之疎導卽桃仁山楂枳實梔子茱萸川練玄胡索丁香木香之類是也
諸疝以手按之大痛者爲實不痛者爲虛
寒疝藥
宜禹功散方見下門加味五苓散下靑木香元蟠葱散當歸四逆湯羊肉湯烏頭桂枝湯三因葱白散四神丸
加味五苓散
治寒疝本方方見寒門加木香茴香川練子檳榔黑丑破故紙木通靑皮三稜蓬朮煎水呑下靑木香元醫鑑
靑木香元
治寒疝及膀胱疝氣腫氣黑丑頭末三兩破故紙蓽澄茄檳榔各二兩靑木香一兩右爲末水丸梧子大空心鹽湯下五十丸入門
一法靑木香元二百粒斑猫七箇同炒令微香以磁器蓋之候冷去猫每五十丸茴香酒呑下蓋疝屬肝故借猫以治風入門
蟠葱散
治脾胃虛冷心腹攻刺連胸脇膀胱小腸腎氣作痛蒼朮甘草各一錢三稜蓬朮白茯苓靑皮各七分縮砂丁香皮檳榔各五分玄胡索肉桂乾薑各三分右麤末作一貼葱白一莖煎服入門
當歸四逆湯
治寒疝臍下冷痛當歸一錢二分附子肉桂茴香各一錢白芍藥柴胡各九分玄胡索川練子茯苓各七分澤瀉五分右剉作一貼水煎空心服綱目
羊肉湯
治寒疝臍腹脹痛手不敢近羊肉一斤生薑五兩當歸三兩右水八升煮取三升每服七合日三服
一婦冬月解産寒入産門臍腹脹痛手不敢近服此湯二服卽愈仲景
烏頭桂枝湯
治風寒疝氣入腹刺痛陰縮手足逆冷大川烏一箇用蜜一盞同煎減半取出細切肉桂白芍藥各三錢三分甘草二錢半右剉分二貼入薑三棗二及前煎蜜半合同煎服入門
去烏頭代附子名爲蜜附湯得效
三因葱白散
治寒冷氣入膀胱作痛川芎當歸熟地黃白芍藥枳殼厚朴蓬朮三稜赤茯苓肉桂乾薑人參川練肉神麯麥芽靑皮茴香木香各五分右剉作一貼葱白二莖鹽一匙煎服三因
四神丸
治冷疝脹痛吳茱萸一半酒浸一半醋浸焙乾蓽澄茄靑木香各五錢大香附一兩右爲末糊丸梧子大鹽湯下七八十丸
水疝藥
宜禹功散三花神祐丸方幷見下門腰子散秘傳茱萸內消元外用牡礬丹擦之
腰子散
治水疝腫痛黑丑白丑等分幷炒取頭末右末三錢取猪腰子一部薄批入川椒五十粒茴香百粒以牽牛末遍糝之濕紙包裹以線扎定煨令香熟取出空心溫酒嚼下取下惡物便愈直指
秘傳茱萸內消元
治疝氣及陰㿉偏大或生瘡出黃水吳茱萸半酒半醋浸一宿焙乾山茱萸馬藺花醋浸焙川練肉肉桂黑丑頭末茴香鹽炒玄胡索炒陳皮靑皮幷去白海藻洗去鹹焙桃仁炒白蒺藜炒木香各五錢右爲末酒糊和丸梧子大鹽湯或溫酒下五七十丸直指
牡礬丹
治陰囊生瘡出水其痒甚苦搔之無足後必自痛牡蠣粉黃丹各二兩枯白礬四兩爲末遇夜用手捏藥於痒處擦之連擦三四次自然平復入門
筋疝藥
宜瀉心湯方見五藏加減柴苓湯淸心蓮子飮方見消渴龍膽瀉肝湯
龍膽瀉肝湯
治肝藏濕熱男子陰挺腫脹婦人陰挺瘡痒或陰莖濕痒出膿水此因酒得之龍膽草柴胡澤瀉各一錢木通車前子赤茯苓生地黃當歸幷酒拌山梔仁黃芩甘草各五分右剉作一貼水煎空心服入門
加減柴苓湯
治諸疝因濕熱腫痛出水柴胡澤瀉各一錢半夏赤茯苓白朮猪苓山楂梔子荔枝核各七分右剉作一貼水煎服無荔枝核則代橘核入門
血疝藥
宜玉燭散方見胞門桃仁承氣湯方見寒門復元通氣散方見氣門神聖代鍼散
神聖代鍼散
治血積疝痛及諸疝刺痛服之神效乳香沒藥當歸白芷川芎芫靑製各一錢右爲末每服一字甚者五分先點好茶一盞次糝藥末在茶上不得吹攪立地細細呷之正傳
氣疝藥
宜蕩疝丸蟠葱散方見上氣疝飮三茱丸聚香飮子
蕩疝丸
治氣疝黑丑頭末破故紙炒茴香炒川練子炒各一兩蓬朮木香各四錢靑皮陳皮各三錢右爲末酒糊和丸梧子大空心酒下五七十丸醫鑑
氣疝飮
治氣疝黃連以吳茱萸煎水浸炒二錢人參白朮各一錢白芍藥陳皮各七分甘草三分右剉作一貼薑三片水煎服入門
三茱丸
治氣疝腫痛山茱萸吳茱萸食茱萸各二兩破故紙炒一兩七錢川練肉一兩斑猫十四箇同炒赤去猫黑丑頭末炒一兩靑鹽靑皮茴香炒各三錢右爲末醋麪糊和丸梧子大先嚼桃仁十五粒以溫酒或鹽湯下三五十丸
聚香飮子
治七情所傷遂成疝氣乳香沈香白檀香木香藿香丁香各八分玄胡索薑黃烏藥桔梗桂心甘草各四分右剉作一貼薑三棗二水煎服入門
狐疝藥
寒濕下注于囊中名爲狐疝亦屬痰病二陳湯方見痰飮加靑皮香附蒼朮入門
宜服二香丸又丁香練實丸四炒川楝丸茴香練實丸皆可選用三方見下
二香丸
治狐疝上下出入作痛或疝痛作則腹內塊痛止疝痛止則腹內塊痛復作木香香附子各三兩山楂肉二兩三棱蓬朮幷醋煮神麯薑黃南星各一兩黃連與吳茱萸同炒蘿葍子桃仁梔子仁橘核炒各五錢右爲末薑汁浸蒸餠和丸梧子大白湯下五七十丸
㿉疝藥
大抵㿉疝屬濕多綱目
㿉有四種一曰腸㿉一名小腸氣宜天台烏藥散救命通心散去鈴丸加味通心飮蠲痛元消疝丸立效散
二曰卵㿉卽水疝之類藥亦同
三曰氣㿉卽氣疝藥亦同
四曰水㿉卽膀胱氣宜靑木香元方見上三花神祐丸方見下門神保元治膀胱氣脇下痛最妙方見氣門三白散四味茴香散茱萸內消元楊氏麝香元金鈴散三疝湯
㿉疝中有偏墜有木腎別立條
㿉病通用橘核丸橘核散
天台烏藥散
治小腸氣川練子十箇巴豆十四粒同麩炒黑色去豆麩不用烏藥木香茴香炒良薑靑皮各五錢檳榔三錢右細末每一錢溫酒調下痛甚炒薑熱酒下東垣
救命通心散
治小腸氣痛川烏一兩以靑鹽一錢酒一盞浸一宿去皮尖焙乾川練子肉一兩以巴豆肉二十一粒同炒黑色去頭茴香五錢石燕一對火煆醋淬土狗五枚芥子一錢六分右爲末每三錢入羊石子內濕紙裹煨熟夜半時好酒半升入鹽細嚼石子以酒嚥下不得作聲小便大利其病卽去綱目
去鈴丸
大治小腸疝氣茴香一斤以生薑一斤取自然汁浸一宿約薑汁盡入茴香然後入靑鹽二兩同炒赤取出焙燥爲末酒糊丸梧子大每三五十丸溫酒米飮任下此藥全實脾胃且有鹽能引入下部有薑汁專一發散而無疎導之害服之累效入門
加味通心飮
治小腸疝氣熱痛小便不通瞿麥木通梔子黃芩連翹枳殼川練子甘草各一錢右剉作一貼燈心二十莖車前草五葉同煎服得效
蠲痛元
治小腸膀胱氣痛玄胡索一兩川練肉茴香炒各五錢白丑頭末炒當歸良薑靑皮木香烏藥各二錢半全蝎焙七箇右爲末薑汁浸蒸餠和丸梧子大燒綿灰調酒送下三五十丸直指
消疝丸
治小腸疝氣蒼朮一斤泔浸切片葱白一斤切和鹽一兩同炒黃去葱川椒微炒白茯苓茴香炒各四兩右爲末酒糊和丸梧子大空心溫酒下五七十丸集略
立效散
治小腸氣痛全蝎七箇縮砂三七枚茴香一錢右爲末分三貼熱酒調下空心卽效資生
茱萸內消丸
治膀胱腎虛結成寒疝偏墜引痛及小腸奔豚痃癖等證山茱萸吳茱萸川練子馬藺花茴香靑皮陳皮山藥肉桂各二兩木香一兩右爲末酒糊和丸梧子大酒下五十丸入門
楊氏麝香元
能尋諸處痛凡膀胱氣脇下痛最難治此藥主之木香胡椒各一兩全蝎炒巴豆霜各四錢麝香一錢右爲末蒸餠和丸麻子大朱砂爲衣熟水下五七丸直指
神保元同無麝香
金鈴散
治膀胱小腸氣腫痛大川練子三十枚取肉切片巴豆肉三十粒作片同炒色焦去巴豆右以茴香炒與川楝肉等分幷入木香二錢半右爲末每二錢水酒各半煎葱白湯調下空心直指
三疝湯
治膀胱氣腫痛車前子二錢四分茴香一錢六分葱白一錢二分沙參八分右剉作一貼水煎服集成
橘核丸
治四種㿉疝卵核腫脹偏有大小或硬如石或小腹絞痛甚則囊腫潰爛出黃水橘核炒海藻鹽酒炒昆布鹽酒炒海帶鹽水洗桃仁麩炒川練子炒各一兩玄胡索炒厚朴枳實桂心木香木通各五錢右爲末酒糊和丸梧子大溫酒或鹽湯下六七十丸入門
久不消加醋煮䃃砂二錢得效
橘核散
治四種㿉疝久者用橘核丸新者用橘核散橘核一錢半桃仁十五枚梔子仁一錢川烏炮吳茱萸各五分右各炒爲麤末作一貼水煎服
橘核單止痛烏頭散寒鬱山梔除濕熱又引烏頭速下不令胃中停留用之甚捷入門
三白散
治膀胱氣蘊熱陰囊腫脹大小便不通白丑頭末一兩桑白皮白朮木通陳皮各二錢半右爲末每二錢薑湯或葱白湯調下得效
四味茴香散
治囊莖抽痛不可忍俗名小腸氣烏藥酒浸一宿焙良薑茴香靑皮各一兩右爲末每二錢發時熱酒調下入門
陰卵偏墜
陰卵一邊腫大偏墜牽引或痛古方謂之卵㿉宜金鈴子丸茱萸內消元馬藺花丸茴香安腎湯加減香苓散
偏左多瘀血怒火偏右多濕痰食積入門
金鈴子丸
治疝氣偏墜痛不可忍川練子肉五兩剉作五分一用斑猫十箇同炒去猫二用茴香三錢鹽半錢同炒去鹽留茴香三用黑丑三錢同炒去黑丑四用破故紙三錢同炒留故紙五用蘿葍子一錢同炒去蘿葍子右爲末酒糊和丸梧子大溫酒下三五十丸澹寮
茱萸內消元
治陰㿉偏大腎囊腫脹或生瘡瘍時出黃水川楝肉一兩半大腹皮五味子玄胡索海藻各一兩二錢半桔梗靑皮山茱萸各一兩木香七錢茴香桂心川烏炮吳茱萸食茱萸桃仁各五錢右爲末酒糊和丸梧子大溫酒下三五十丸得效
馬藺花丸
治㿉疝偏墜及婦人陰㿉小兒偏墜無有不效卽上橘核丸加馬藺花一兩檳榔五錢也服法亦同正傳
茴香安腎湯
治左邊偏墜丸如鷄鴨子大人參白朮白茯苓茴香破故紙檳榔烏藥便香附縮砂荔枝核各八分黃柏澤瀉各六分木香玄胡索各四分升麻甘草各二分右剉作一貼煎服醫鑑
加減香苓散
治偏墜氣初起壯熱增寒乃發表分利藥也一服而愈枳殼陳皮香附子蒼朮麻黃猪苓澤瀉木通滑石車前子三棱蓬朮川練子玄胡索甘草各七分右剉作一貼入生薑三片葱白二莖水煎服醫鑑
木腎
木腎之證脹大作痛頑痺結硬治法當溫散溫利以內消之又有墜墮跌傷驚氣與敗血交攻亦有木强脹痛之證治法更爲之消瘀宜川練散直指
木腎者陰莖堅硬頑痺不痛乃心火不降腎水不溫宜四製茱萸丸四炒川練丸二方見下敗血攻入者當消瘀血入門
木腎不痛宜活腎丸入門
消渴木腎一名强中無治法詳見消渴
川練散
治外腎脹大麻木痛硬謂之木腎又治奔豚疝氣偏墜川練子四十九箇先切七箇取肉以茴香二錢半同炒倂留又切七箇以破故紙二錢半同炒倂留又切七箇以黑丑二錢半同炒倂留又切七箇以鹽一錢同炒倂留又切七箇以斑猫十四箇同炒去猫又切七箇以巴豆肉十四箇同炒去巴又切七箇以蘿葍子二錢半同炒去蘿葍乃入下藥茴香炒木香各五錢辣桂二錢半右爲末酒麪糊和丸梧子大空心鹽酒下三五十丸
瘀血木腎以前方加玄胡索五錢略炒劑之以沒藥末和溫酒呑下直指
活腎丸
治木腎不痛蒼朮鹽炒一兩黃柏酒洗枳實滑石各七錢南星炮半夏製山楂肉神麯炒白芷各五錢昆布吳茱萸各三錢右爲末酒糊和丸梧子大鹽湯下七十丸一方無枳實有枸杞子入門
奔豚疝氣
臍下有動氣名曰腎氣亦曰奔豚奔豚腎之積名也五積中惟臍下奔豚衝心最急其人素有腎積因傷寒之邪衝突下焦致其發動如江豚之奔衝也大抵眞氣內虛水結不散氣與之搏卽發奔豚雖有發表攻裏之證汗之下之皆不可也理中湯方見寒門加肉桂及赤茯苓去白朮主之蓋桂能泄奔豚茯苓能伐腎邪故也白朮助土剋水燥腎閉氣是以去之
奔豚氣衝心宜奪命丹胡蘆巴元一捏金散
奪命丹
治奔豚疝氣上衝小腹引痛神效吳茱萸一斤內四兩酒浸四兩醋浸四兩白湯浸四兩童便浸幷焙乾澤瀉二兩右爲末酒麪糊和丸梧子大空心鹽湯下五七十丸局方
入門一名四製茱萸丸
胡蘆巴元
治奔豚疝氣上衝痛不可忍茴香炒三兩白丑頭末二兩川烏炮巴戟吳茱萸各一兩半川練子胡藘巴各一兩右爲末酒糊和丸梧子大空心酒下二三十丸直指
一捏金散
治奔豚疝氣上衝及小腸氣臍腹大痛玄胡索川鍊肉全蝎炒茴香炒右爲末每二錢熱酒調下神驗正傳
陰縱陰縮
靈樞曰莖垂者身中之機陰精之候津液之道也
陰縱謂前陰受熱挺長不收也陰縮謂前陰受寒入腹內也經曰足厥陰之筋傷於內則不起傷於寒則陰縮入傷於熱則縱挺不收是也綱目
陰囊垂縮有寒有熱夫熱在外寒在內則囊垂此九夏之氣也寒在外熱在內則囊縮此三冬之氣也以不病人論之夏暑大熱囊卵累垂冬天大寒急縮收上蓋冬天陽氣在內陰氣在外故寒在外則皮急皮急則囊縮夏月陰氣在內陽氣在外故熱在外則皮緩皮緩則囊垂此㿉疝之象至於傷寒及熱病熱入厥陰則囊卵縮者熱傷筋筋急故也凡火灼則筋急亦其類也綱目
陰縮在女子則陰戶急痛引小腹疼入門
男子陰挺腫脹陰莖諸疾通用龍膽瀉肝湯方見上
陰囊縮詳見傷寒門及霍亂門可參考
一少年玉莖挺長腫而痿皮塌常潤磨股難行兩脇氣逆上手足倦弱先以小柴胡湯方見寒門加黃連大劑行其濕熱少加黃柏降其逆上之氣腫漸收外以絲瓜汁調五倍子末付之而愈
脫陽證
詳見救急
陰痿
陰痿皆耗散過度傷于肝筋所致經云足厥陰之經其病傷于內則不起是也綱目
陰痿乃七傷之疾虛勞門參考
陰痿宜還少丹五精丸上丹膃肭補天丸固本健陽丹方見婦人九仙靈應散
還少丹
治下部脈微細陰痿不起熟地黃枸杞子各一兩半山藥牛膝遠志山茱萸巴戟白茯苓五味子石菖蒲肉蓯蓉楮實子杜冲茴香右爲末蜜和棗肉爲丸梧子大空心溫酒或鹽湯下三五十丸集略
亦有鬱火甚而致痿者非還少丹所能起當服黃柏知母淸火堅腎之藥節齋
五精丸
治腎虛陰痿秋石鹿角霜白茯苓陽起石山藥各等分右爲末酒糊和丸梧子大每服五十丸常近火氣使乾燥服之無戀膈之患
上丹
治勞傷虛損男子絶陽庶事不興五味子八兩蛇床子兎絲子百部根杜冲白茯苓防風巴戟肉蓯蓉山藥遠志枸杞子柏子仁各二兩右爲末蜜丸梧子大空心溫酒或鹽湯下五七十丸局方
膃肭補天丸
治虛損陰痿胡桃肉三兩白朮二兩半白芍藥黃芪熟地黃杜冲牛膝破故紙川練肉遠志各二兩膃肭臍人參白茯苓枸杞子當歸川芎茴香各一兩半木香茯神甘草蜜灸各一兩沈香五錢右爲末用膃肭製酒煮麪糊和丸如梧子大空心溫酒或鹽湯下五七十丸入門
九仙靈應散
治男子陰濕陽痿每逢不擧附子炮蛇床子紫梢花遠志石菖蒲海螵蛸丁香木鼈子各二錢小腦一錢半右麤末每五錢水三椀煎至一椀半溫洗濕處幷陰囊日二次留水再溫洗多洗尤好回春
陰冷
下部陽虛陰冷如氷宜八味丸方見五歲加減內固丸十補丸吳茱萸湯淸魂湯回春散助陽散
一僧病疝冷氣上貫齒下貫腎緊若繩挽兩睾時腫而冷戴人診兩手脈細而弱斷之曰秋脈也此因金氣在上下伐肝木木畏金抑而不伸故病如是肝氣盤礴不能下榮於睾丸故其寒實非寒也木受金制傳之胃土胃爲陽明故上貫齒肝木者心火之母也母旣不伸子亦屈伏故下冷而水化承之經曰木鬱則達之土鬱則泄之令涌泄四次果覺氣和睾丸痒而煖戴人曰氣已入睾中矣以茴香蓬朮之藥使服之一月而愈子和
加減內固丸
治命門火衰腎寒陰痿元陽虛憊巴戟肉蓯蓉山茱萸兎絲子各三兩破故紙二兩半石斛胡蘆巴各二兩茴香一兩附子五錢右爲末蜜丸梧子大溫酒或鹽湯下五七十丸入門
十補丸
治寒疝陰冷及小腸膀胱奔豚等證附子一兩防風一兩剉如豆大鹽四兩黑豆一合同炒附子裂去諸藥只取附子胡蘆巴木香巴戟川練肉肉桂玄胡索蓽澄茄茴香炒破故紙炒各一兩右爲末糯米粉酒打糊和丸梧子大朱砂爲衣酒下五七十丸
吳茱萸湯
治厥疝上逆陰冷囊寒川烏細辛各七分半吳茱萸五分良薑當歸乾薑肉桂各二分半右剉作一貼水煎服正傳
淸魂湯
治外腎冷前陰痿陰囊濕痒柴胡酒黃柏生甘草各一錢升麻澤瀉各七分半當歸梢羌活麻黃根防己草龍膽赤茯苓各五分紅花一分五味子九粒右剉作一貼水煎服東垣
回春散
治陰冷如神
歌曰一錢白礬八分丹黃丹也二分胡椒細細硏焰硝一分共四味好醋調和手內攤
又歌曰男左女右合陰處渾身是汗濕衣衫此方用者如神效不義之人不可傳醫鑑
助陽散
治急陰冷乾薑牡蠣各一兩右爲末以燒酒調稠搽手上用雙手揉外腎婦人揉兩乳醫鑑
陰腫
陰囊腫大或不痛卽水㿉之類新發者宜三白散橘核散久者宜橘核丸三方見上
陰腫宜五苓散方見寒門合三疝湯方見上加靑皮檳榔木通空心煎服入門
陰腫偏大或痛牡蠣煆粉乾薑炮末一兩水調如糊塗病處卽愈本草
陰腫宜用蟬退散
小兒外腎腫大莖物通明牡蠣粉津唾調塗又地龍糞薄荷汁調塗葱白汁甘草汁皆可本草
大人小兒陰腫硬痛地龍不去土爲末蚯蚓糞等分以鷄子淸調付患處綿巾包裹登時縮上卽洗去如神種杏
蟬退散
治陰囊忽腫大多因坐地觸風濕或蟲蟻吹着蟬蛻五錢水煎洗腫處再三次服五苓散合三疝湯如上法得效
囊癰
詳見癰疽
陰囊濕痒
陰囊濕痒謂之腎藏風人之精血不足內爲嗜慾所耗外爲風冷所承風濕毒氣從虛而入囊下濕痒或生瘡皮脫下注則兩脚生瘡癬或耳鳴眼昏宜活血驅風散蒺藜散四生散乳香龍骨散烏頭丸椒粉散直指
活血驅風散
治腎藏風囊下濕痒脚生瘡癬白蒺藜炒當歸川芎白芷細辛桃仁半夏槐潤白芍藥五靈脂甘草生各六分蒼朮杜冲桂皮薏苡仁天麻橘紅檳榔厚朴枳殼各三分右剉作一貼薑五棗二水煎入乳香末少許空心服之乳香以佐心氣使心腎相交也直指
蒺藜散
治㿉風上攻耳鳴目眩下注陰濕瘡痒草烏水浸三日逐日換水去皮曬乾白蒺藜炒各五錢白芷白附子生蒼朮炒荊芥穗各二錢半右爲末米糊和丸梧子大鹽酒下三五十丸直指
四生散
治腎藏風脚下生瘡癬或兩耳鳴痒白蒺藜黃芪獨活白附子各等分右爲末每二錢薄荷酒調下
或以猪腰子批開入藥末二錢合定裹煨香熟空心細嚼以鹽酒送下卽差局方
乳香龍骨散
治外腎濕痒淫爛如㿐龍骨石膏生五倍子各二錢半白芨乳香黃丹各一錢二分半麝香少許右爲末先以苦參大腹皮紫蘇葉煎湯溫洗後糝付東垣
烏龍丸
治腎藏風下注生瘡癬川烏草烏各一兩以黑豆半升煮透軟去皮臍切曬乾入白附子天麻地龍各五錢右爲末酒糊和丸梧子大空心鹽湯呑下三五十丸本事
椒粉散
治陰囊濕痒麻黃根二錢黑狗脊卽貫衆也蛇床子各一錢川椒當歸梢猪苓各六分斑猫四枚輕粉紅花各少許右爲末乾糝避風冷東垣
疝痛劫藥
寒疝入腹刺痛及小腸膀胱氣痛劇宜梔附湯
劫疝痛藥烏頭梔子幷切炒擂細順流水入薑汁調服梔子以降濕熱烏頭以破寒鬱皆下焦之藥而烏頭爲梔子所引其性急速不容胃中停留也正傳
又方桂枝山梔炒川烏細切炒右爲末薑汁糊和丸薑湯下三四十丸大能劫痛綱目
梔附湯
能劫疝止痛山梔四十九枚燒半過大附子一箇炮熟右剉取二錢水一盞酒半盞煎至七分去滓入鹽一撮溫服蓋川烏治外束之寒梔子治內鬱之熱也綱目
一名倉卒散
神聖代鍼散
治諸疝極痛不可忍服之神效方見上
諸疝通治
治疝痛用二陳湯隨證加減入門
四氣七情疝通用五苓散方見寒門猪苓澤瀉分陰陽以和心與小腸白朮利腰臍間濕與死血茯苓利膀胱水木得桂則枯故用以伐肝木入門
通治宜胡蘆巴丸方見上又治小腹有形如卵上下痛不可忍
馬藺花丸方見上茱萸內消元方見上復元通氣散方見氣門
通治宜茴香練實丸木香金鈴丸丁香練實丸四炒川練丸五炒川練丸烏附通氣湯十味蒼柏散神消散
茴香練實丸
治男子七疝婦人帶下瘕聚痛不可忍皆任脈所主治法同焉川練子炒茴香山茱萸吳茱萸食茱萸靑皮陳皮馬藺花芫花各一兩右爲末醋糊和丸梧子大溫酒下五十丸
木香金鈴丸
治諸般疝氣及外腎腫脹痛一服立應乳香沒藥木香附子炮茴香鹽炒川練肉玄胡索全蝎炒人參各等分右爲末酒糊和丸梧子大空心黃酒下百丸醫鑑
丁香練實丸
治男子七疝女子瘕聚帶下當歸附子炮川練肉茴香各一兩右剉好酒三升煮酒盡爲度焙作細末每藥末一兩入丁香木香各二錢全蝎十三箇玄胡索一兩右幷爲末與前藥拌勻酒糊和丸梧子大空心酒下百丸凡疝氣帶下皆屬於風全蝎治風之聖藥川練茴香皆入小腸經當歸玄胡索和血止痛疝氣帶下皆積寒邪於小腸之間故以附子佐之丁香木香爲引導也有人患疝痛三年服此三劑良愈綱目
四炒川練丸
治一切疝氣腫痛縮小久服斷根川練肉一斤作四分一分用麩一合斑猫四十九枚同炒一分用麩一合巴戟一兩同炒一分麩一合巴豆四十九枚同炒一分用鹽一兩茴香一合同炒幷以麩黃色爲度揀去同炒藥只取川練肉再加木香破故紙炒各一兩爲末酒糊和丸梧子大每五十丸鹽湯下日三服入門
五炒川練丸
治諸疝川練肉五兩將一兩斑猫三箇同炒一兩茴香三錢鹽五分同炒一兩破故紙三錢同炒一兩黑丑三錢同炒一兩蘿葍子一錢同炒揀去同炒藥只留茴香破故紙川練肉爲末酒糊和丸梧子大溫酒下五十丸入門
烏附通氣湯
治新久疝病四氣七情疝皆效烏藥香附子當歸白芍藥山楂肉橘皮各一錢白朮七分赤茯苓澤瀉各五分猪苓木香甘草各三分右剉作一貼水煎空心服入門
十味蒼柏散
通治濕熱疝痛蒼朮黃柏香附子各一錢靑皮玄胡索益智仁桃仁各七分茴香炒附子炮甘草各五分右剉作一貼空心水煎服入門
神消散
治諸般疝氣外腎脹痛山梔仁鹽水炒黑橘核炒茴香鹽水炒各一兩荔枝核八錢益智仁炒七錢檳榔五錢靑皮油炒三錢右爲末每二錢燒酒調空心服不飮酒鹽湯服醫鑑
疝病危證
疝痛之證或因風寒外襲或因怒氣上衝小腹作痛上連脇肋甚則搐入反張咬牙戰掉冷汗交流須臾不救
疝病虛甚上爲嘔吐下有遺精者危入門
惟是逆氣長噓中脘停酸躁悶擾擾甚而至於嘔吐最爲惡候蓋脾土不濟腎水上承必爲酸汁或爲痰涎遂成暴吐大小二便關格閉澁而腎汁胃汁皆自其口出也如此者大抵不救矣直指
疝病禁忌
凡疝病非痛斷房事與厚味不可用藥
陰囊病死候
靈樞曰悲哀動中則傷魂魂傷則陰縮而攣
傷寒及熱病肝氣絶則舌卷卵上縮而終矣蓋肝者筋之合也筋者聚于陰器而脈絡于舌本故如是也靈樞
病人陰囊莖俱腫者死扁鵲
導引法
坐舒兩脚以兩手捉大拇指使足上頭下極挽五息止引腹中氣遍行身體去疝瘕病類聚
陰蝕瘡下疳瘡
詳見諸瘡
婦人陰門諸疾
有陰挺陰脫陰腫陰冷陰痒陰瘡交接出血
陰挺陰脫
㿉疝在婦人則爲陰戶突出名曰陰㿉宜馬藺花丸方見上正傳
陰中突出如菌如鷄冠四團腫痛乃肝鬱脾虛下陷先以補中益氣湯方見內傷加梔子茯苓車前子靑皮淸肝火升脾氣更以歸脾湯方見神門加梔子茯苓川芎調理外塗藜蘆膏入門
陰挺出一條尺許痛墜尿澁朝服補中益氣湯晩服龍膽瀉肝湯方見上外塗藜蘆膏入門
陰中生一物漸大牽引腰腹膨痛此因多服熱藥或犯非理房事兼意淫不遂名曰陰挺洗心散方見火門末每二錢生地黃湯調下仍用黑狗脊五倍子白礬水楊根魚腥草未詳黃連各一兩爲散分四貼以有觜瓦罐煎熟以罐觜上貫挺上先熏後洗立效得效
陰挺宜服一捻金元
陰挺突出有熱小柴胡湯合四物湯加龍膽靑皮入門
陰脫詳見婦人
一捻金元
治婦人陰挺諸藥不效玄胡索茴香吳茱萸川練子木香各二兩右爲末粳米糊和丸梧子大空心木通湯下三五十丸仍用片腦五分鐵孕粉一錢水調刷付陰挺上得效
藜蘆膏
治諸努肉如菌突出藜蘆爲末猪脂調和塗之一日一易努肉自入入門
陰腫陰痒陰瘡陰冷交接出血
陰腫痛極便秘欲死枳橘熨之四物湯加柴胡梔子牧丹皮龍膽草煎服入門
陰戶腫痛不閉寒熱尿澁宜加味逍遙散方見婦人加知母地骨皮車前子入門
婦人陰戶生瘡乃七情鬱火損傷肝脾濕熱下注也入門
陰內下疳瘡因月後便行房致成湛濁伏流陰道遂生疳瘡與男子妬精瘡略同黃丹枯白礬萹蓄藁本各一兩硫黃蛇床子荊芥各五錢蛇蛻一條燒灰右爲末別以荊芥蛇床子煎湯溫洗拭乾以淸油調藥末糝之得效
婦人陰蝕瘡宜用洗溻湯疳濕散得效
陰中生濕䘌瘡蟲如小蛆乃濕熱鬱滯也宜服硫鯉丸外用生艾汁調雄黃末燒煙熏之更用雄黃銳散方見後陰納陰中入門
陰中生細蟲痒不可忍蝕入藏府卽死令人發寒熱先以蛇床子煎湯洗淨拭乾銅綠散糝之入門
濕痒出水痛者憂思過傷所致歸脾湯方見神門加柴胡梔子牧丹皮赤芍藥煎服潰爛者宜加味逍遙散入門
婦人陰畔生疱以凉血飮方見婦人加凌霄花少許煎空心服得效
陰冷宜麝香丸回春散助陽散方見上
交接出血而作痛乃房室有傷由肝火動脾而不能攝血宜用歸脾湯方見神門補中益氣湯方見內傷外用熟艾綿裹入陰中亂髮靑皮燒灰爲末糝之入門
枳橘熨法
治婦人陰腫如石痛不可忍二便不利欲死橘皮枳實各四兩炒令香熱以絹袋盛分兩包遍身從上至下及陰腫處頻頻熨之冷則換溫者直至喉中有枳實氣卽效入門
洗溻湯
療婦人陰蝕瘡龜甲五兩黃芩乾地黃當歸芍藥各二兩乾漆甘草各一兩右剉水七升煮取一半去滓以綿帛蘸湯以溻瘡處日二度溻後拭乾取疳濕散糝付瘡上得效
疳濕散
治同上五月五日蝦蟆木香硫黃鐵精等分爲末入麝香少許糝付患處得效
硫鯉丸
治陰門內疳瘡生蟲下如柿汁臭穢難近大鯉魚一箇去頭皮硫黃一兩入魚肚中濕紙裹黃泥固濟火煆煙盡爲末米糊和丸梧子大空心溫酒下三十丸入門
銅綠散
治男女陰濕瘡蟲蝕瘡五倍子五錢白礬一錢乳香銅綠各五分輕粉二分半右爲末先以藥水洗後糝之入門
麝香丸
治婦人陰中久冷無子或下白帶蛇床子龍骨各五錢吳茱萸枯白礬木香各三錢不灰木白芷各二錢半零陵香藿香各二錢丁香小腦各一錢半麝香二分半右爲末蜜和兩作三十丸每取一丸綿裹納陰中
單方
凡三十八種有蜘蛛散驛馬丸
白礬
治陰生瘡白礬麻仁等分爲末槐白皮煎湯洗瘡猪脂調付
陰痒白礬蛇床子煎水淋洗本草
硫黃
治女人陰瘡硫黃爲末日三付
瘡痒不可忍硫黃白礬煎湯洗之杏仁燒灰油調塗之本草
甘爛水
治奔豚殊勝煎藥用之本草
牛膝
主陰痿煎服或釀酒服之
婦人小戶嫁痛牛膝二兩酒煎服之本草
蛇床子
溫陰之主藥煎湯浴男女陰去風冷益陽事去陰汗又爲末和米粉綿裹納陰中卽溫本草
地膚子
治跳躍擧重卒得陰㿉地膚子二兩半白朮一兩半桂心五錢右爲末酒下二錢千金
沙參
治諸疝痛欲死爲末酒服二錢或剉一兩煎服亦佳本草
淫羊藿
主陰痿此興陽之劑也取一斤酒浸服之或作丸久服亦佳本草
海藻
療疝㿉核腫常食消男子㿉疾入藥服亦佳海帶昆布同功本草
茴香
治小腸疝痛不省人事茴香鹽炒枳殼各一兩沒藥五錢爲末酒下二錢
卒疝痛欲死茴香莖葉擣取汁一合和熱酒一合服之本草
玄胡索
治小腸疝痛玄胡索鹽炒三錢全蝎一錢爲末酒下一錢或與乾薑等分末服亦佳入門
狼牙
婦人陰蝕瘡潰爛臭穢狼牙煎取濃汁浸洗患處或綿纏子蘸汁滴入陰戶日四五次得效
桂皮
寒疝痛四肢逆冷桂心末一錢熱酒調下
外腎腫痛桂心末和酒塗之桂能泄奔豚故效本草
治偏墜大者桂心乾薑各一兩爲末綿一兩水三椀同煮曬乾又浸煮又曬水盡爲度用綿包陰丸汗出數次便愈亦治㿉疝不痛綱目
槐白皮
主男子陰疝卵腫婦人陰門痒痛及下部濕痒水煮取湯淋浴之本草
黃柏
治下疳瘡及陰莖上瘡黃柏蛤粉等分爲末糝之卽愈蓋黃柏去熱蛤粉燥濕故也
楮木葉
治木腎取雄楮葉曬乾爲末酒糊和丸梧子大空心鹽酒下三十丸楮無實者雄也綱目
枳實
主婦人陰腫痛枳實多取炒令熱布裹熨之冷卽易本草
川椒
凡腎氣痛須用川椒水煎服
陰冷腫痛生椒布裹着囊丸熱氣通卽差
奔豚氣及內外腎牽痛椒葉和艾及葱白同硏爛以醋湯拌罯妙本草秦椒亦可
川練子
治疝氣大小便不通痛不可忍川練子肉四十九箇巴豆肉四十九箇同炒以練子黃色爲度去巴豆只取練子爲末每二錢溫酒調下得效
亂髮灰
治下疳瘡及陰頭瘡先以藥水洗取髮灰付之乾則油調付仍以米飮調髮灰空心服直指
鱉甲
治陰蝕瘡及陰頭癰取甲燒爲末鷄子白調付之本草
烏賊魚骨
主陰蝕瘡爲末付之
又治小戶嫁痛燒爲末酒服二錢本草
原蠶蛾
壯陽起陰痿令交接不倦焙爲末酒服一錢或丸服亦佳本草
鰻鱺魚
起陽取魚和五味煮熟空心食甚補益
婦人陰蝕瘡痒取油塗或燒煙熏本草
地龍糞
治小兒陰囊腫痛取糞甘草汁調付薄荷汁尤好
乾地龍爲末葱椒湯洗後唾調付綱目
蜘蛛
主大人小兒㿉及狐疝上下作痛蜘蛛散主之蜘蛛十四枚熬肉桂五錢爲末大人一錢小兒五分酒下空心或蜜丸服之亦佳本草
橘核
治膀胱腎氣痛微炒去殼爲末酒調下一錢本草
覆盆子
主陰痿能令堅長作丸久服良本草
桃葉
主女人陰瘡如蟲咬痒痛生桃葉爛擣綿裹納陰中日三易
又桃枝五七枚打頭使散以綿纏之蘸塗硫黃末燒煙熏陰中
婦人陰腫小兒㿉杵桃仁付之本草
杏仁
治婦人陰蝕瘡痒不可忍燒硏如泥綿裹納陰中能殺蟲本草
葱白
治奔豚疝氣痛濃煎湯飮之
又㿉疝小腹痛細切和鹽炒熨之本草
雀肉
壯陽强陰取肉以蛇床子熬膏和丸服謂之驛馬丸
雀卵和天雄兎絲子丸服令陰强盛本草
鹿腎
壯陽氣作酒及煮粥服
鹿頭骨髓和蜜煮服壯陽令有子本草
牡狗陰莖
主陰痿令强熱大生子焙乾爲末和酒服
黃狗肉壯陽道和五味煮熟空心食本草
膃肭臍
主陰痿助陽氣治疝冷酥灸爲末空心酒下一錢或丸服之本草
牛外腎
治疝痛牛陰莖灸乾作末溫酒調服俗方
婦人陰痒痛悶牛肝或猪肝灸熱納陰中蟲盡出本草
貂鼠四足
主卒疝痛燒爲灰酒調服
靑鼠足黃獷足亦同俗方
弱陽諸物
水銀不可近陰令陰消無氣本草
兎肉弱陽不可食本草
蓼蕺蕨俱弱陽勿食本草
鍼灸法
諸疝取關元灸三七壯大敦灸七壯得效
大敦主七疝痛綱目
諸疝大法取大敦行間太衝中封蠡溝關門關元水道三陰交足三里綱目
卒疝睾腫暴痛取蠡溝大敦陰市照海下巨虛小腸兪綱目
陰縮痛灸中封資生
狐疝取太衝商丘大敦蠡溝綱目
婦人疝瘕痛與狐疝同取天井肘尖氣海中極綱目
膀胱氣取委中委陽綱目
小腸氣灸風市氣海又灸獨陰取太衝又灸臍左右各去一寸半兩穴各七壯立效名曰外陵穴得效
諸疝上衝氣欲絶灸獨陰神效得效
㿉疝偏墜取大巨地機中極中封交信湧泉綱目
又法以稈量患人口兩角爲一摺斷如此則三摺成三角如△樣以一角當臍心兩角在臍之下兩傍盡處是穴左偏灸右右偏灸左左右灸亦無害灸四十壯神效得效
氣衝專主㿉資生
水㿉偏墜取闌門三陰交綱目
小兒胎疝卵偏墜囊縫後十字紋上灸三壯春灸夏差夏灸冬差綱目
擧重物得㿉灸關元兩傍相去各三寸靑脈上灸七壯卽愈資生
木腎大如升不痛取大敦三陰交木腎紅腫痛取然谷闌門綱目
腎藏風濕痒瘡取血郄三陰交綱目
內經刺㿉疝一節卽靈樞所謂鈹鍼取睾囊中水液是也此法令人亦多能之囊大如斗者中藏穢液必有數升信知此法出於古也綱目
後陰
肛門重數
靈樞曰肛門重十二兩大八寸徑二寸太半長二尺八寸受穀九升三合八分合之一
肛門別名
肛門者大腸之下截也一曰廣腸言其廣闊於大小腸也又曰魄門言大腸爲肺之府肺藏魄故曰魄門也肛者言其處似車釭形也入門
內經曰魄門亦爲五藏使水穀不得久留主出而不納以傳送也內經
痔病之因
小腸有熱必痔大腸有熱必便血仲景
內經曰因而飽食筋脈橫解腸澼爲痔又曰飮食不節起居不時者陰受之陰受之則入五藏入五藏則䐜滿閉塞下爲飱泄久爲腸澼
腸澼者大便下血卽腸風藏毒也澼者腸間積水也類聚
蓋飽食則脾不能運食積停聚大腸脾土一虛肺金失養則肝木寡畏風邪承虛下流輕則腸風下血重則變爲痔漏或醉飽入房精氣脫泄熱毒承虛下注或淫極入房致傷膀胱與腎肝筋脈蓋膀胱筋脈抵腰絡腎貫臀走肝環前後二陰故痔乃筋脈病也入門
痔非外邪乃藏內濕熱風燥四氣相合而成其腸頭成塊者濕也腸頭墜腫者濕兼熱也出膿血水者熱勝血也作大痛者火熱也痒者風熱也大便秘者燥熱也小便澁者肝藏濕熱也入門
痔者峙也
內經曰腸澼爲痔如大澤中有小山突出爲峙人於九竅中凡有小肉突出皆曰痔不特於肛門邊者有鼻痔眼痔牙痔等類其狀不一三因
漢避呂后諱號痔疾爲野鷄病類聚
脈法
䘌蝕肛陰其脈虛小者生緊急者死脈經
凡痔脈沈小實者易治浮洪而軟弱者難愈正傳
便血則芤數則赤黃實脈癃閉熱在膀胱醫鑑
諸痔名目
方書有五種一曰牡痔二曰牝痔三曰脈痔四曰腸痔五曰氣痔又有酒痔血痔瘻痔三因
凡痔毒甚者大如鷄冠蓮花核桃毒淺者小如松子牛乳鷄心鼠乳櫻桃雖種種不同皆三陰虛也入門
凡痔因酒色風氣食五事過度而變成二十四證歌曰痔證分三八憑君子細看莫敎年月久見者膽心寒菱角看形怪蓮花不可觀穿腸幷鼠嬭酒色兩相干莫願翻花怨蜂窠亦不寬雌雄同氣血子母及腸盤玄珠尤可怪鉤腸痛若鑽核桃與流氣見者便心酸栗子於中大鷄心在外安瑚珊形可惡那更脫肛難內痔紅不出搭腸裏內蟠垂珠更難治日久有鷄冠切莫輕刀火令君性命殘用功無半月去病更除根醫鑑
痔之名曰牛嬭曰鼠嬭曰鷄心曰鷄冠曰蓮花曰翻花曰蜂窠曰穿腸曰外痔曰內痔爲狀不一而其因則同焉正傳
五痔宜五痔散神應散槐角元神應黑玉丹
痔有內外
脈痔腸痔氣痔血痔酒痔屬內牡痔牝痔瘻痔屬外
脈痔
腸口顆顆發㿔且痛且痒宜槐角元釣腸丸神應黑玉丹神應散逐瘀湯綱目
腸痔
肛內結核寒熱往來登溷脫肛卽下脫肛條同治三因
氣痔
憂恐恚怒適臨乎前立見腫痛氣散則愈宜加味香蘇散橘皮湯綱目
血痔
每遇大便淸血隨下而不止與下腸風藏毒同治綱目
酒痔
每遇飮酒輒發腫痛或下血宜乾葛湯綱目
牡痔
肛邊發露肉珠狀如鼠嬭時時滴漬膿血宜加味槐角丸秦芃蒼朮湯綱目
牝痔
肛邊生瘡腫突出一日數枚膿潰且散治藥同上綱目
瘻痔
浸淫濕爛歲積月累蟲生其間蝕腸穿穴與下痔漏同治法綱目
五痔散
治五痔及諸痔猪左懸蹄甲治腸痔鱉甲治牝痔猬皮治牝痔露蜂房治脈痔蛇退治氣痔右各燒存性爲末和勻每二錢入麝少許空心井水調下三因
一名五灰散五味各等分
神應散
治五痔黃牛角䚡一枚槌碎蛇脫皮一條猪牙皂角七箇穿山甲七片猬皮一兩剉右各細剉入缸內黃泥固濟火煆通紅候冷細硏爲末臨臥時細爵胡桃仁一箇如糊用好酒一盞送下便睡至五更時以溫酒調下藥末三錢至辰時更進一服雖久病不過三服立效綱目
槐角元
治五痔及諸痔槐角四兩地楡黃芩防風當歸枳殼各二兩右爲末酒糊和丸梧子大空心米飮下五七十丸局方
神應黑玉丹
治五痔及諸痔猬皮四兩猪懸蹄二十五隻牛角䚡三兩亂髮敗棕各二兩槐角一兩半苦練根一兩二錢半雷丸脂麻各一兩右剉碎盛磁缸內火煆存性爲末入乳香五錢麝香二錢和勻酒糊和丸梧子大先爵胡桃肉一枚以溫酒呑下三五十丸空心晩食前三日除根得效
釣腸丸
治諸痔及久瘻脫肛下膿血黃瓜蔞猬皮各一箇胡桃肉七箇俱燒存性鷄冠花二兩半白附子天南星半夏三味幷生枳殼訶子皮各一兩綠礬白礬幷煆附子生各五錢右爲末醋糊和丸梧子大空心溫酒下三五十丸得效
逐瘀湯
治諸痔通利大小便取下惡物大黃桃仁各一錢川芎白芷生乾地黃赤芍藥枳殼蓬朮五靈脂阿膠珠赤茯苓茯神木通生甘草各七分右剉作一貼薑五片蜜三匙同煎服直指
加味香蘇散
治氣痔陳皮枳殼川芎槐花各一錢紫蘇莖檳榔木香桃仁香附甘草各五分右剉作一貼薑三片棗二枚同煎服入門
一名橘皮湯得效
乾葛湯
治酒痔乾葛枳殼半夏赤茯苓生地黃杏仁各一錢條芩甘草各五分右剉作一貼黑豆百粒薑三片白梅一箇同煎服入門
加味槐角丸
治諸痔及腸風藏毒通用槐角生乾地黃各二兩當歸黃芪黃連條芩枳殼秦芃防風連翹地楡升麻各一兩阿膠川芎白芷各五錢右爲末酒糊和丸梧子大溫酒或米飮下五七十丸空心
秦芃蒼朮湯
治濕熱風燥合而爲痔其腸頭成塊者濕與熱也作大痛者風也大便秘結者燥也此藥神效秦芃皂角仁燒存性桃仁泥各一錢蒼朮防風各七分黃柏酒洗五分當歸梢酒洗澤瀉檳榔末各三分大黃二分右除檳榔桃仁皂角仁外餘藥剉作一貼水三盞煎至一盞二分去滓入三味末再煎至一盞空心熱服以美饍壓之一服卽愈東垣
腸風臟毒
卽血痔也
腸澼者大便下血所謂腸風藏毒也醫鑑
如下淸血色鮮者腸風也血濁而色黯者藏毒也本事
腸風者邪氣外入隨感隨見所以其色淸也藏毒者蘊積熱毒久而始見所以其色濁也治腸風以散風行濕治藏毒以淸熱凉血
腸風下血必在糞前是名近血色淸而鮮宜用敗毒散方見寒門藏毒下血必在糞後是名遠血色黯而濁宜用香連丸方見大便藏寒下血無痛宜用薑桂之屬積熱下血純下鮮血甚則兼痛宜用三黃湯丸方見火門醫鑑
大便下血曰腸風切勿止澁究其本末證狀先淸其表後攻其裏其血自止如脈洪大四物湯方見血門合黃連解毒湯方見寒門調治綱目
大便後下血腹中不痛者謂之濕毒下血黃連湯主之腹中痛者謂之熱毒下血芍藥黃連湯主之易老
腸澼者爲水穀與血別作一派如喞桶湧出也長夏濕熱太甚正當客氣盛而主氣弱故腸澼之病甚也宜凉血地黃湯當歸和血散升陽除濕和血湯東垣
腸澼下血宜香殼丸加味香連丸方見大便升麻補胃湯益智和中湯
腸風宜香附散止血散柏葉湯斷紅元
藏毒宜解毒湯槐花散枳殼散絲瓜散
腸風藏毒通用玉屑丸剪紅元芎歸丸槐黃丸槐花散腸風黑散槐黃湯淸榮槐花飮
黃連湯
治大便下血腹不痛黃連當歸各二錢甘草一錢右剉作一貼水煎服易老
芍藥黃連湯
治大便下血腹痛白芍藥黃連當歸各二錢半甘草灸一錢大黃五分桂心二分半右剉作一貼水煎服易老
凉血地黃湯
治腸澼射血知母黃柏各一錢半熟地黃當歸槐花炒靑皮各七分右剉作一貼水煎服東垣
當歸和血散
治腸風射血及濕毒下血當歸升麻各一錢半槐花炒靑皮荊芥白朮熟地黃各七分川芎五分右爲末每二錢空心米飮調下
一名槐花散拔粹
升陽除濕和血湯
治腸澼下血作派其血喞出有力而遠射四散如篩腹中大痛白芍藥一錢半黃芪甘草灸各一錢陳皮升麻各七分生地黃牧丹皮生甘草各五分當歸熟地黃蒼朮秦芃肉桂各三分右剉作一貼水煎空心服東垣
升陽補胃湯
治腸澼下血喞出遠散如篩色紫黑腰腹沈重名曰濕毒腸澼白芍藥一錢半升麻羌活黃芪各一錢生地黃熟地黃獨活柴胡防風牧丹皮甘草灸各五分當歸葛根各三分肉桂二分右剉作一貼水煎服東垣
益智和中湯
治腸澼下血色紫黑腹痛惡寒右關脈按之無力喜熱物熨之內寒明矣白芍藥一錢半當歸黃芪升麻灸甘草各一錢牧丹皮柴胡葛根益智半夏各五分桂枝四分肉桂乾薑炮各二分右剉作一貼水煎服東垣
香殼丸
治因飽食發爲腸澼及諸痔瘻黃連一兩枳殼厚朴各五錢當歸四錢荊芥穗木香黃柏各三錢猬皮一箇燒灰右爲末麪糊和丸梧子大溫水下五七十丸日二宣明
一名加味連殼丸入門
香附散
治腸風香附子炒一兩枳殼七錢半當歸川芎各五錢槐花炒甘草各二錢半右麤末每三錢薑三片棗二枚水煎服本事
止血散
治腸風在糞前爲近肝腎血也在糞後爲遠心肺血也胡桃仁破故紙炒槐花炒各三兩半皂角刺燒灰二兩右爲末米飮或溫酒調下二錢空心御院
柏葉湯
治腸風側柏葉當歸生乾地黃黃連荊芥穗枳殼槐花炒地楡各一錢甘草灸五分右剉作一貼薑三片烏梅一箇同煎服回春
斷紅元
治腸風猬皮燒黃連炒秦芃槐角子各一兩當歸檳榔皂角仁燒黃柏荊芥穗枳殼各五錢大黃煨桃仁泥各三錢右爲末麪糊和丸梧子大白湯下五十丸血多加棕櫚蓮房灰各五錢正傳
解毒湯
治藏毒黃連黃芩黃柏梔子連翹槐花炒各一錢細辛甘草各五分右剉作一貼水煎服一名八寶湯回春
槐花散
治藏毒當歸地楡各一錢槐花炒枳殼阿膠珠各八分生地黃白芍藥黃芩升麻各七分防風側柏葉各五分右剉作一貼空心水煎服回春
枳殼散
治藏毒枳殼二兩黃連白芍藥各一兩槐花炒地楡各五錢甘草二錢半右剉每一兩空心水煎服醫鑑
絲瓜散
治腸風藏毒痔漏脫肛絲瓜根經霜一二次收採洗淨夜露十餘宿懸當風處陰乾每服三錢剉散水煎熟去滓滴香油如錢大空心溫服忌鷄猪燒酒一服卽效醫鑑
槐花散
治腸風藏毒槐花炒柏葉焙荊芥枳殼各等分右爲末每二錢空心米飮調下本事
腸風黑散
腸風藏毒幷治之荊芥穗二兩猬皮一兩半亂髮槐花槐角各一兩同入罐內鹽泥固濟燒存性出火毒再入甘草炒枳殼炒各一兩右爲末每二錢空心米飮或溫酒調下得效
淸榮槐花飮
治腸風藏毒當歸白芍藥生地黃槐花炒各一錢槐角黃連酒炒蒼朮荊芥各八分枳殼條芩酒炒各七分川芎防風各六分升麻生甘草各四分右剉作一貼水煎服回春
槐黃湯
治腸風藏毒槐花炒生地黃樗根白皮炒各一錢防風當歸白芍藥荊芥穗川芎黃連枳殼各八分地楡烏梅甘草各五分右剉作一貼水煎空心服必用
玉屑丸
治腸風藏毒久不止椿根白皮曬乾四兩槐根白皮苦練根寒食麪各三兩威靈仙一兩天南星半夏幷生用各五錢右爲末滴水和丸梧子大每三十丸以水一盞煎丸子令浮以匙抄呑送下不嚼甚妙本事
剪紅元
治腸風藏毒下血久不止面色萎黃日漸羸瘁當歸酒浸一兩側柏葉炒鹿茸去毛醋煮附子炮續斷酒浸黃芪蜜炒阿膠珠白礬枯各五錢右爲末醋糊和丸梧子大空心米飮下七八十丸入門
下血久不愈者後用溫劑此方正合其宜
芎歸丸
治腸風藏毒久不止川芎當歸黃芪神麯炒地楡槐花炒各一兩阿膠荊芥木賊髮灰各五錢右爲末蜜丸梧子大空心米飮下五七十丸入門
槐黃丸
治腸風藏毒痔漏便血神效槐花炒黃連酒炒各四兩右爲末入猪大腸一尺內托住用韭菜二斤水同煮爛去韭取腸藥爛擣丸如梧子大空心米飮下八九十丸醫鑑
痔漏
卽瘻痔也
痔核已破謂之痔漏東垣
瘻痔亦謂之蟲痔歲月積久蟲蝕其間痒痛不堪或肛門間射血如線乃蟲痔也蟲痔宜熏千金用猬皮艾者佳方見下本事
痔漏之源由乎酒色痔久成瘻痔輕而瘻重痔實而瘻虛治痔之法不過凉血淸熱而已治瘻則初宜凉血淸熱燥濕久則宜澁竅殺蟲而兼乎溫散蓋初作則腸胃氣實爲熱久則腸胃氣虛而爲寒矣
痔瘻先須服補藥生氣血用參朮芪芎歸爲主大劑服之外用附子灸法方見下鍼灸條
痔漏專以凉血爲主宜用凉血飮外用澁藥塞竅
痔漏宜黑玉丹猬皮丸活龜丸加味槐角丸方見上豚胃丸秘傳神應膏蓮花蘂散釣腸丸方見上取漏膿方取蟲方塞漏孔方
狐惑亦是蟲蝕肛詳見傷寒
凉血飮
治痔漏因風熱燥歸于大腸故凉血爲主人參黃芪黃連生地黃當歸川芎槐角條芩枳殼升麻各一錢右剉作一貼水煎空心服或丸服
黑玉丹
治痔漏及五痔皆因酒色過度卽成此疾人多以外治付洗不知病在腸中有蟲若不去根其病不除與上神應黑玉丹同入門
一名烏玉丸
猬皮丸
治瘻漏槐花艾葉炒黃枳殼地楡當歸川芎黃芪白芍藥白礬枯貫衆各五錢猬皮燒一兩髮灰三錢猪蹄甲十枚灸焦皂角一挺醋灸右爲末蜜丸梧子大空心米飮下五七十丸入門
活龜丸
治腸風痔漏大烏龜一箇先以柴火燒熱地以罩蓋龜地熱逼出臭屁待屁盡以稈繩都身包縛外用黃泥固濟灰火中煨熟撈起剝淨取肉硏如泥其殼用牛骨髓塗灸五七次心透酥乾爲末又用黃連一兩九蒸九曬當歸尾三錢三分爲末和前龜肉擣丸梧子大白湯下五七十丸入門
豚胃丸
治痔漏亦治諸瘻槐花二兩黃連牧丹皮各一兩猬皮七錢羌活六錢右剉入猪肚內縫定煮爛去藥食肚如硬再服以患處軟方止或同上藥爲丸服亦可入門
秘傳神應膏
治痔漏如神片腦熊膽血竭牛黃乳香沒藥各五分右爲末蝸牛取肉擣成稀膏每夜洗淨拭乾將此膏搽上患處數遍卽愈宜磁罐收貯不要乾了回春
蓮花蘂散
治痔漏二三十年不愈者三服效蓮花蘂黑丑頭末各一兩半當歸五錢礬紅二錢右爲末先忌食肉六七日空心食肉一頓取溫酒下藥三錢取下膿血或蟲是效
取漏膿法
治內痔久漏取膿最妙焰硝三兩苦參一兩半右爲末用布四寸長三寸闊縫一袋入藥半袋以砒三分放藥末中間方入全藥裝滿縫袋中兩頭安帶子如𩣔馬繫住入門
取痔蟲方
痔漏有蟲如細絲黑頭取去除根瞿麥半升猪牙皂角一寸右爲末入猪腰子一隻內用米泔煮空心食之少頃腹痛上厠蟲皆隨出作地坑埋之薄粥補之
蟲蝕痒痛下膿血槐白皮濃煎湯盛盆中坐其上熏穀道冷則易煖湯良久欲大便當有蟲出三度愈本草
蠡魚腸以五味灸貼痔漏上良久蟲出卽去之三次盡出本草
蜣蜋生擣爲丸塞肛門孔中引痔蟲出盡永差本草
痔漏決洞者桃皮葉杵爛水漬令濃去滓盛盆中漬之蟲自出本草
痔漏濕䘌猪膽一枚苦酒一合同煎三兩沸滿口飮之蟲立死出卽愈或灌肛內亦下蟲及惡物本草
痔漏蟲痒蒸棗取肉入水銀和勻撚如棗核長三寸許臨臥綿裹納肛內明日蟲盡出若痛加甘草末本草
塞漏孔方
痔漏有竅用赤石脂白石脂枯白礬黃丹腦子同爲末塞之或飯和撚條揷入
澁藥塞竅用童便煆爐甘石牡蠣粉龍骨密陀僧
秘方用煉蜜半盞入熊膽一分再煉入水成珠不散將猪鬃綿裹撚成撚子將蜜塗在撚子上仍用片腦熊膽各半分硏細搽在撚子上揷入漏眼內底至盡頭則止如眼多醫得一箇又醫一箇不可一齊上藥如外皮潰爛用黃蠟黃丹麻油煎膏貼瘡上縳緊一七日效醫鑑
塞竅宜辰砂膏生肌散上品錠子寸金錠子
辰砂膏
痔漏塞竅信砒一錢白礬二錢密陀僧辰砂各五錢右先硏信砒細鋪鍋底次用礬末鋪砒上火煆煙盡爲度次將陀僧辰砂硏細白糕和勻作尖挺子如小麥大取一粒納漏孔內去敗肉盡後貼生肌散
生肌散
生肌合瘡口龍骨煆五錢寒水石煆輕粉各一錢乾臙脂三分右爲末乾糝之
上品錠子
專治十八種痔漏紅礬一兩二錢半信砒火煆五錢乳香沒藥朱砂各二錢半牛黃二分半䃃砂五分熟二分生右爲末麪糊和勻捻成錠子看瘡大小深淺揷入竅內如肉內黑色勿上生肌散直待黑肉去盡方上生肌散入門
寸金錠子
牡蠣粉紅藤根乾漆各五錢藤黃雄黃雌黃硫黃輕粉粉霜麝香砒礵枯黃丹各一錢右爲末陳米飯和擣丸如棗核大每一丸納肛內深二寸用新塼毬子二箇炭火燒赤淬醋中綿裹一箇於肛門熨之冷卽換下惡物除根東垣
脫肛
卽腸痔也
脫肛者肛門翻出也肺與大腸爲表裏腎主大便肺腎虛者多有此證參芪湯升之回春
脫肛一證氣聚不散也裏急而不得出外脹而不得入先以枳殼散糝付則氣散腫消矣直指
難經曰病之虛實出者爲虛入者爲實肛門之脫非虛無故然哉其有産婦用力過多及小兒叫號努氣幷久痢不止風邪襲虛亦有此證直指
脫肛者氣下陷也肺主魄門肺熱則肛門縮入肺寒則肛門脫出必須溫肺補胃補中益氣湯方見內傷加訶子樗根白皮少許或猬皮散釣腸丸方見上血熱者四物湯加黃柏升麻虛熱者縮砂散入門
脫肛宜龍骨散二槐丹獨虎散蚊蛤散浮萍散孩兒散熏鱉法久脫肛黑色生殼方小兒脫肛
參芪湯
治肛門虛寒脫出人參黃芪蜜炒當歸白朮生地黃白芍藥酒炒白茯苓各一錢升麻桔梗陳皮乾薑炒各五分甘草灸三分右剉作一貼水煎服回春
猬皮散
治因泄痢或努力脫肛猬皮鱉甲各一箇燒存性磁石煆醋淬七次五錢桂心三錢右爲末每二錢空心米飮下仍用草鞋底灸熱按入忌房事入門
縮砂散
治虛而挾熱肛脫紅腫縮砂黃連木賊各等分右爲末每二錢米飮調下入門
龍骨散
治大腸虛肛門脫出龍骨訶子各五錢罌粟殼赤石脂各四錢沒石子大者四箇右爲末每二錢空心米飮調下得效
一名提肛散亦治小兒脫肛回春
二槐丹
治脫肛槐角槐花各等分右爲末生羊血調成塊曬令乾勿使血熟每二錢黃酒送下醫鑑
獨虎散
治脫肛五倍子半兩水三椀煎至半入焰硝荊芥各一錢承熱熏洗用五倍子末糝之直指
蚊蛤散
治脫肛不收五倍子末入白礬蛇床子煎湯熏洗後以赤石脂末糝芭蕉葉上托入或長尺餘者以兩床相接中空以器盛藥水滿架起與床平令病者仰臥浸器中逐日如此縮盡爲度得效
浮萍散
治脫肛於秋暮取霜露打過浮萍不拘多少以淨瓦攤開陰乾其瓦一日一易不可見日務要陰乾用紙包起硏爲細末先以井水洗淨肛門取藥末摻上其肛徐徐卽入回春
一名水聖散
孩兒散
治肛脫熱腫熊膽五分孩兒茶二分片腦一分右爲末人乳塗肛上熱汁自出而肛收入門
熏鱉法
治脫肛取鱉一箇放罈內入麝香一二分將滾水傾入罈內泡鱉坐其上熏之良久將水洗痔後將肉作羹食之將鱉頭作末糝肛上醫鑑
一方
治久痢脫肛黑色生殼者巴豆殼燒灰芭蕉自然汁煮入朴硝少許洗軟用淸油點三滴放三角取白礬煆過龍骨少許爲末乾糝肛頭以芭蕉葉托上便臥勿令出入入門
又方
一女子脫肛以糯米濃煎汁洗肛却取塼燒紅沃醋靑布鋪其上令溫坐布上肛自吸入綱目
肛門痒痛
蟲痔多痒
肛門作痒乃腸中有蟲生艾苦練根煎湯熏洗仍以乾艾生薑煎服直指
肛痒宜黑玉丹方見上秦芃羌活湯又宜熏法見下
治痒槐白皮或五加皮濃煎湯熏洗肛門本草
蟲蝕肛痒萹蓄葉一握水一升煮取五合去滓隔夜不食明晨空腹飮之蟲卽下小兒同法
肛頭作大痛者火也又大便秘澁亦作大痛凡人醉飽行房忍泄前陰之氣歸於大腸木承火熱而侮燥金故火就燥也大便必閉其疾甚者當以苦寒瀉火以辛溫和血潤燥疎風止痛是其治也宜秦芃白朮丸七聖丸秦芃當歸湯當歸郁李仁湯逐瘀湯方見上寬腸丸血竭散淸心丸枯礬散
秦芃羌活湯
治痔漏成塊下墜不任其痒羌活一錢五分秦芃黃芪各一錢防風七分升麻麻黃柴胡甘草灸各五分藁本三分細辛紅花各二分右剉作一貼空心水煎服東垣
一名秦芃湯入門
秦芃白朮丸
治痔大便燥硬痛不可忍秦芃桃仁泥皂角仁燒存性各一兩當歸梢澤瀉枳實白朮各五錢地楡三錢右爲末麪糊和丸芡實大令藥丸光滑焙乾白湯下五七十丸美饍壓下東垣
七聖丸
治肛門痛不可忍脈訣曰積氣生於脾藏傍大腸疼痛陣難當此藥主之郁李仁泥一兩半羌活一兩大黃煨八錢檳榔桂心木香川芎各五錢右爲末蜜丸梧子大白湯下三五十丸微利卽愈切不可快利其痛滋甚正傳
一名止痛丸入門
秦芃當歸湯
治痔漏大便結燥疼痛大黃煨四錢秦芃枳實各一錢澤瀉當歸梢皂角仁燒白朮各五分紅花二分桃仁二十粒爲泥右剉作一貼水煎服東垣
當歸郁李仁湯
治痔漏大便硬努出腸頭下血苦痛郁李仁皂角仁燒各一錢枳實七分秦芃麻仁當歸梢生地黃蒼朮各五分大黃煨澤瀉各三分右剉作一貼水煎去滓入兩仁和服東垣
寬腸丸
治痔大便秘澁痛用此寬腸黃連枳殼等分右爲末麪糊和丸梧子大米飮下五十丸
又用藥枯痔後大便堅硬難下大黃煨枳殼當歸酒洗各等分右爲末蜜丸梧子大服如上法得效
血竭散
治痔漏痛不可忍血竭牡蠣粉髮灰各等分爲末入麝少許津唾調付或杏仁泥調付直指
淸心丸
治痔痒痛內經曰諸痛痒瘡瘍皆屬心火此諸痔受病之源也此藥主之黃連一兩茯神赤茯苓各五錢右爲末蜜丸梧子大空心米飮下百丸
枯礬散
治五痔痒痛枯白礬一錢片腦五分右爲末先以藥湯洗後糝少許得效
一方
治穿臀痔漏極痛魚鰾擣如泥貼之其痛卽止回春
痔兼諸病
痔疾有兼下疳瘡者有莖中出白津者有兼瘦者皆肝腎不足變出勿專服寒凉藥入門
痔病治法
痔以凉血爲主蓋熱則傷血血滯則氣亦不運而大腸下墜作痛大要以槐花槐角生地黃凉血川芎當歸桃仁和血生血枳殼行氣寬腸黃芩黃連梔子淸熱黃柏防己澤瀉去濕麻仁大黃潤燥秦芃荊芥疎風入門
治法以苦寒瀉火芩連梔子槐花之類以辛溫和血當歸川芎桃仁之類風邪在下秦芃防風升麻之類提之燥熱怫鬱大黃枳殼麻仁之類潤之正傳
諸痔皆由房酒過度久嗜甘肥不愼醉飽以合陰陽勞擾血脈腸澼滲漏衝注下部肛邊生瘡變爲痔疾初發便服槐角丸熱實服湯藥疎利藏府及浴洗熏熨以取內消若變成痔瘻須用寸金錠子三五次痊愈東垣
痔病通治
一切痔病通治宜槐膽丸方見身形槐角丸加味槐角丸秦芃蒼朮湯猬皮丸釣腸丸黑玉丹五痔散神應散八方皆見上水馬散三神丸
久痔宜用黑地黃丸蓮花蘂散方見上
水馬散
治一切痔夏月三伏內於止水中採婆子一名水馬兒高脚水面跳走者是也採取三十箇用三箇紙包每包十箇於背陰處懸掛陰乾每包作一服硏爛空心溫酒調下良久乃喫飯三日連三服十日內見效久痔膿血者二三十服絶根秘方
黑地黃丸
治久痔痔漏下膿血虛者服之神妙治痔之聖藥也蒼朮一斤泔浸熟地黃一斤五味子八兩乾薑秋冬一兩春七錢夏五錢右爲末棗肉和丸梧子大空心米飮或溫酒下百丸保命
三神丸
治僧道流因久坐飽食發爲諸痔枳殼皂角煆五倍子炒各等分右爲末蜜丸梧子大空心溫水下五七十丸東垣
洗痔法
凡痔疾內服湯丸疎利藏府外用藥水洗浴以取內消東垣
凡痔漏脫肛腸風者登溷後須用溫湯一洗江河水尤妙直指
腸虛熱湊脫肛紅腫荊芥穗朴硝泡湯溫洗直指
治痔腫痒痛威靈仙枳殼各一兩麤末煎湯先熏後洗冷則易枳實亦好綱目
洗痔方槐花荊芥枳殼艾葉煎湯入白礬先熏後洗得效
無花果葉煮水熏洗亦可
洗痔瘻方川椒艾葉葱白五倍子焰硝馬齒莧茄子根右剉水煎先熏後洗醫鑑
翻花痔荊芥防風焰硝煎湯熏洗次用木鱉子鬱金硏末入龍腦少許水調塗之
洗痔漏神效隨河柳根上鬚一把花椒芥菜子不拘多少煎水先熏後洗其蟲頭黑身白俱從漏瘡而出立愈回春
痔痛不可忍木綿花煎湯入焰硝熏洗單用硝水極妙綱目
痔痒取河水頻洗硏蝸牛塗之綱目
脫肛苦參五倍子東壁土煎湯熏洗又熱童尿和白礬末熏洗以烘熱鞋底搽入回春
痔漏宜用却毒湯
却毒湯
洗痔漏焰硝一兩瓦松馬齒莧甘草各五錢五倍子川椒防風側柏葉枳殼葱白蒼朮各三錢右水五椀煎至三椀熏洗日三次回春
熏痔法
治五痔及瘻漏蟲蝕下膿血猬皮三指大剉雄黃如棗子大熟艾鷄子大右麤末入瓦缸內火燒坐其上熏之取煙氣從口中出爲佳三日將息更熏之三度永差忌鷄猪魚生冷毒物三因
治五痔痔漏鰻鱺魚火燒熏肛門痔蟲盡死蠡魚亦佳本草
又法死蛇一條掘地作坑盤屈置其中火燒以有孔板子覆坑坐板孔上熏之瘻蟲出盡大效本草
塗痔藥
治諸痔宜塗熊氷膏痔藥膏子蝸牛散田螺膏蜈蚣油枯痔方黑聖散
熊氷膏
治五十年久痔及一切諸痔痔漏脫肛腫痛絶勝他藥熊膽二分半片腦半分硏勻白雄鷄膽三箇取汁調勻以鷄羽蘸塗痔上先以藥水洗淨乃上藥神效入門
一方熊膽片腦各少許井水硏調塗痔上名曰熊膽膏得效
又方治諸痔雄鷄膽片腦硏勻塗之綱目
痔藥膏子
治外痔及反花痔脫肛腫痛濃水不止柴灰淋濃汁兩椀熬至一椀却入草烏片大黃片各二錢慢火熬至半椀入甘草一錢數沸下淨石灰末半匙略沸三五次用絹兩重濾過再熬成膏候冷入膽礬五分硏極細瓦器盛貯臨用入龍腦末少許和勻以銀篦蘸藥塗付日一次重者三五次先以藥水洗乾乃塗之神效綱目
蝸牛散
治痔瘡腫脹作熱如火蝸牛一箇入片腦麝香各少許同入瓦器內盛頓半日自化成水取塗痔上痛止腫消立愈得效
一名蝸牛膏用法同上入門
脫肛不收蝸牛燒爲末猪脂和付之立縮緣桑蝸牛尤妙直指
田螺膏
治痔瘡腫痛坐臥不得諸藥不效惟此極妙一點卽好大田螺八九箇鍼破頂蓋入白礬末少許置地上尖底埋土中其頂蓋仰天經一宿次日取蓋上水汁以鷄羽塗痔上五七次卽消種杏
治痔瘻田螺一箇挑開靨入片腦少許過一宿先以冬瓜煎湯洗後取藥塗之
蜈蚣油
治諸痔端午日取大蜈蚣一條竹簽陰乾臨發剪一寸煆存性麻油調塗輕則不發重則次年對周日又發再剪一寸煆塗斷根入門
治痔活蜈蚣一條浸香油內候生黴略熬塗痔上累驗陳久愈妙綱目
枯痔方赤足蜈蚣一條香油煎酥挹乾加乳香沒藥各二錢麝香粉霜各五分人指爪甲五錢泥裹煨乾爲末以鵝翎管吹上患處如有水卽時出盡不疼綱目
枯痔方
治諸痔消腫雄黃硫黃明礬各等分右爲末用新盞先鋪礬末一半次鋪餘藥又以礬末蓋上火煆候礬枯爲度硏爲末津唾調付乾落爲度後用石膏五倍子爲末付收瘡口神效綱目
黑聖散
治脫肛疼痛大蜘蛛一箇瓠葉重裹線繫定合子內燒黑色取出細硏入黃丹少許硏勻先以白礬葱椒煎湯洗浴拭乾將藥末糝在肛上以手托入妙本草
痔病禁忌
久痔虛者當服補藥如黑地黃丸方見上腎氣丸方見虛勞以滋化源更節嗜慾謹起居方可斷根入門
治痔忌喫生冷硬物冷藥之類及酒濕麪五辣辛熱大料物及薑桂之類犯之則服藥無效此東垣格言也綱目
痔根本是冷愼冷飮食及房勞鷄肉最毒而房勞爲尤甚蕎麥麪亦須忌之綱目
宜常服茯苓麪入門
茯苓麪
白茯苓麻子去皮爲末和勻九蒸九曬入蜜少許常食之能斷酒肉鹽醬可治久痔入門
痔病凶證
久痔與陰相通者死甲乙
痔漏成穴大小便相通者亦死甲乙
單方
凡三十三種有槐花散猪甲散
生鐵汁
治痔瘻脫肛生鐵三斤水一斗煮取五升日再洗本草
東壁土
治脫肛取土湯泡先熏後洗亦治小兒脫肛
車前草
治藏毒下血車前草連根一握生薑一小塊新水硏碎取汁候血欲下時腰間必覺重便服一盞血卽止甚者不過再服
白芷
治痔以白芷煮白苧作線快手緊繫痔上微疼不妨其痔自然乾萎而落得效
艾葉
治痔漏蟲蝕肛門熟艾一團雄黃少許同燒火以竹筒納下部引煙熏之良本草
鷄冠花
治血痔取花不拘多少濃煎湯空心服一盞綱目
木賊
主腸風血痔及脫肛同槐花及桑耳水煎脫肛爲末糝肛托入得效
槐花
主五痔及腸風藏毒槐花炒水煎服或同荊芥側柏葉爲末米飮下二錢名曰槐花散
腸風槐花炒爲末塡入猪腸內縛托兩頭醋煮爛硏爲丸酒下三十丸得效
槐實
治五痔及腸風藏毒剉擣爲末米飮下一錢或蜜丸服亦佳本草
槐木上耳
治諸痔及腸風藏毒取耳爲末米飮下一錢日三本草
桑木耳
治五痔及腸風下血痔漏桑耳二兩粳米三合煮粥空心食之入門
大樹木上寄生
治腸風痔漏如神取葉乾爲末水酒米飮任下一錢或爲丸服亦佳
馬藺根
治痔漏取根硏細付上片時看肉平去藥稍遲恐肉反出以爐甘石煆牡蠣粉末塞之
五倍子
主五痔及腸風脫肛五倍子白礬各五錢爲末順流水丸如梧子米飮下七丸綱目
脫肛五倍子末三錢白礬一塊同煎湯先熏後洗又取末糝肛托入綱目
樗根白皮
主血痔腸風藏毒取皮切酒浸蜜炒爲末棗肉和丸酒下三五十丸
又取皮人參等分爲末空心米飮下二錢亦佳
蠡魚
主五痔及腸痔下血作膾和薑虀食之又和五味作羹食之亦佳本草
鯽魚
治五痔及血痔作膾和薑醋芥醬食之又作羹飽食良本草
痔漏鯽魚一箇去腸入白礬令滿合之於瓦上燒過爲末以鷄羽掃藥付之立效綱目
猬皮
主五痔痔漏腸風脫肛一切痔病取皮燒爲末米飮下一錢空心本草
氣痔猬皮穿山甲等分肉豆蔲減半爲末米飮下一錢本草
痔漏猬膽一箇汁膩粉麝香各少許和入一箇牛膽內懸簷前四十九日旋取如大麥許揷入瘡口內追出惡物是驗本草
露蜂房
主腸痔及痔漏有子蜂房焙乾爲末麪糊和丸梧子大空心酒下二三十丸回春
鱉頭
治脫肛不收灸作末米飮調下一錢又取末油調付肛托入本草
鰻鱺魚
治五痔瘻瘡取魚治如食法煮熟入椒鹽醬調和食之本草
蛙
蟲蝕肛腸穿者取金線蛙一枚鷄骨二錢半燒爲灰合吹下部令深入數用大驗本草
蘿葍
治酒痔下血取二十枚留葉寸許及根入罐內水煮極爛以薑鹽醋同淹空心食之立止入門
胡荽子
治五痔水煮取汁冷服半升日二
腸頭出取子燒煙熏卽入又醋煮熨之亦效本草
葱白
治腸痔下血多取濃煮作湯盛盆熏之立差
肛熱腫取靑葉刮取涎對停入蜜調勻先以藥水洗後付痔上其冷如氷得效
冬瓜藤
主痔瘻取藤濃煮湯熏洗卽愈
啄木鳥
主痔漏燒爲末納孔中不過二三度差本草
牛脾
治諸痔臘月牛脾一具熟食之勿與鹽醬未差再喫本草
鼠狼皮
治痔瘻取皮缸內燒煙坐其上熏之三五度除根綱目
狸肉
主五痔甚妙取肉作羹食之空心作脯食亦良
痔漏狸骨灸和麝香雄黃爲丸服或爲末酒下二錢十服見效綱目
猪懸蹄
主五痔蹄甲不以多少燒爲末米飮下二錢名曰猪甲散
野猪肉
主血痔腸風瀉血取肉二斤切着五味灸熟空心食之作羹亦得又取外腎連皮燒作末米飮下空心卽止本草
鼴鼠
主痔漏陰蝕爛瘡燒爲灰空心米飮下二錢又取油塗之妙本草
鍼灸法
痔疾取足太陽卽承山穴取督脈卽長强穴靈樞
五痔便血灸脊中百壯又灸回氣百壯得效
治痔平立量脊與臍平處椎上灸七壯或年深更於椎骨兩傍各一寸灸七壯除根得效
痔痛取承筋飛揚委中承扶攢竹會陰商丘甲乙
治諸痔及腸風取脊十四椎下各開一寸灸之久痔尤效入門
脫肛取大腸兪百會長强肩井合谷氣衝綱目
脫肛灸臍中隨年壯又灸橫骨百壯又灸脊窮骨上七壯得效
痔瘡先取頭垢捏成餅子安痔頭上其上又安大蒜片以艾灸之
痔漏以附子末津唾和作餅子如錢大安漏上以艾灸令微熱乾則易新餅再灸明日又灸直至肉平爲效
一人行路得痔疾狀如胡瓜貫於腸頭熱如火僵什不能起有人敎之先以槐枝濃煎湯洗患處以艾炷灸其上三五壯忽覺一道熱氣入腸中因瀉鮮血雖一時暫痛其疾如失本草
雜病篇卷之一
天地運氣
醫當識天地間運氣
內經曰不知年之所加氣之盛衰虛實之所起不可以爲工矣王氷以爲天眞氣運尙未該通人病之由安能精達卽古聖之深戒也醫工之流不可不知
論一元十二會三十運
邵子皇極經世書一元統十二會一會統三十運一運統十二世猶一歲有十二月一月有三十日一日有十二時故西山蔡氏曰一元之數卽一歲之數一元有十二會三百六十運四千三百二十世猶一歲十二月三百六十日四千三百二十辰也前六會爲息後六會爲消卽一歲自子至巳爲息自午至亥爲消也開物於寅猶歲之驚蟄也閉藏於戌猶歲之立冬也一元有十二萬九千六百歲一會有十二萬九千六百月一運有十二萬九千六百日一世有十二萬九千六百辰皆自然之數非有所牽合也
天地之形
先儒之論天地之初混沌鴻濛淸濁未判但一氣耳及其久也運轉於外者漸漸輕淸其凝聚於中者漸漸重濁輕淸者積氣成象而爲天重濁者積氣成形而爲地天之成象者日月星辰是也地之成形者水火土石是也天包地外旋繞不停地處天內安靜不動天之旋繞其氣急勁故地浮載其中不墮不墜正理
南北極
綠督趙氏曰古人仰觀天象遂知夜久而星移斗轉漸漸不同昏暮東出者曉則西墜昏暮不見者曉則東升天星雖然旋轉有甚窄者以衡管窺之衆星無有不轉但有一星旋轉最密循環不出於管中名曰紐星者是也古人以旋磨比天則磨臍爲天之不動處此天之不動卽紐星旋轉之所名曰北極亦猶車輪之中軸瓜瓣之攢頂也復覩南天雖無徹夜見者但比東西星宿旋轉則不甚遠由是而推乃是南北俱各有極北極在地平之上南極在地平之下今北極爲瓜之聯蔓處南極爲瓜之有花處東西旋轉最廣之所比乎瓜之腰圍北極邊傍雖有旋轉常在於天南極側近雖然旋轉不出於地如是則知地在天內天如鷄子地如中黃然鷄子形不正圓古今非以天形相肖而比之但於天包地外而已以此觀之天如蹴毬內盛半毬之水水上浮一木板比似人間地平板上雜置細微之物比如萬類蹴毬雖圓轉不已板上之物俱不覺知謂天體旋轉者天非可見其體因衆星出沒於東西管轄於兩極有常度無停機遂卽星所附麗擬以爲之體耳正理
黃赤道
先儒之說曰天形至圓如虛毬地隔其中人物生於地上形正方如博骰日月星辰旋繞其外自左而上自上而右自右而下自下而復左天形如勁風之旋其兩端不動處曰極上頂不動處謂之北極下臍不動處謂之南極南北二極相去之中天之腰也謂之赤道日所行之道謂之黃道正理
天地依附
邵子曰天何依曰依乎地地何附曰附乎天曰然則天地何所依附曰自然依附天依形地依氣其形也有涯其氣也無涯正理
天地無外所以其形有涯而其氣無涯也爲其氣極緊故能扛得地住不然則墜矣外更須有軀殼甚厚所以固此氣也若夫地動只是一處動動亦不至遠也正理
邵子論六合之外恐無外否朱子曰理無內外六合之形須有內外日月東升西沒又從東升這上面許多豈不是六合之外今曆家只筭到日月星辰運行處上去更筭不得安得是無內外正理
天氣流行
胡用之曰易云乾一而實故以質言而曰大坤二而虛故以量言而曰廣朱子曰此兩句說得極分曉所以說乾一而實地雖堅實然却虛天之氣流行乎地之中皆從裏面發出來又云地如肺形質雖硬而中本虛故陽氣升降乎其中無所障礙雖金石也透過去地便承受得這氣發育萬物今曆家用律呂候氣其法最精氣之至也分寸不差便是這氣都在地中透出來也正理
陰陽之氣升降盈虛
訣曰天地盈虛自有時審能消息始知機註曰天地相去八萬四千里冬至之日地中有一陽氣上升一日升四百六十里二百四十步至後五日爲一候三候爲一氣三氣爲一節二節爲一時卽春分也計九十日陽氣共升至天四萬二千里正到天地之中此時陰中陽半爲泰卦其氣變寒爲溫萬物發生之時故爲春也自此以後陽氣升入陽位亦如前漸漸升至夏至之月幷前計一百八十日共升八萬四千里乃到天也此時陽中又有陽爲純陽乾卦其氣變溫爲熱曰夏萬物茂盛之時故曰盈也夫熱極則陰生故夏至之日一陰自天而降亦一日降四百六十里二百四十步亦五日爲一候三候爲一氣三氣爲一節二節爲一時卽秋分日也計九十日陰氣共降四萬二千里正到天地之中此時陽中陰半爲否卦其氣變熱爲凉萬物結實之時故爲秋也自此以後陰氣降入陰位亦如是漸漸降至冬至之日共前計一百八十日共降八萬四千里乃到地也此時陰中又有陰爲純陰坤卦其氣變凉爲寒曰冬萬物收藏之時故曰虛也悟眞
天地不足之方
黃帝曰天不足西北左寒而右凉地不滿東南右熱而左溫其故何也岐伯曰陰陽之氣高下之理大小之異也東南方陽也陽者其精降於下故右熱而左溫西北方陰也陰者其精奉於上故左寒而右凉是以地有高下氣有溫凉高者氣寒下者氣熱故適寒凉者脹之溫熱者瘡下之則脹已汗之則瘡已此腠理開閉之常大小之異耳內經
四方異宜
內經曰東方之域天地之所始生魚鹽之地海濱傍水其民食魚而嗜鹹安其處美其食西方者金玉之域沙石之處天地之所收引其民陵居而多風水土剛强其民不衣而褐薦其民華食而脂肥北方者天地所閉藏之域其地高陵居風寒氷冽其民樂野處而乳食南方者天地所長養陽之所盛處其地下水土弱霧露之所聚其民嗜酸而食鮒中央者其地平以濕天地所以生萬物也衆其民食雜而不勞故聖人雜合以治各得其宜也
地理有壽夭之異
黃帝曰其於壽夭何如岐伯曰陰精所奉其人壽陽精所降其人夭註曰陰精所奉高之地也陽精所降下之地也陰方之地陽不妄泄寒氣外持邪不數中而正氣堅守故壽延陽方之地陽氣耗散發泄無度風濕數中眞氣傾竭故夭折卽事驗之今中原之境西北方衆人壽東南方衆人夭此壽夭之大異也
帝曰一州之氣生化壽夭不同其故何也岐伯曰高下之理地勢使然也崇高則陰氣治之汚下則陽氣治之陽勝者先天陰勝者後天帝曰其有壽夭乎岐伯曰高者其氣壽下者其氣夭地之小大異也小者小異大者大異內經
南北病治法
東南山谷地氣濕熱病多自汗西北高燥地氣寒凉病多無汗中原土鬱病多膨脹飮食居處各各不同入門
北方土厚水深水性沈下人體多實而少虛若有所治則宜多用淸凉之劑南方屬火火性輕炎人體多虛而少實須投以溫和之藥以調之得效
五行生剋順逆
五行者金木水火土也相生者水生木木生火火生土土生金金生水也相剋者水剋火火剋金金剋木木剋土土剋水也木主於東應春火主於南應夏金主於西應秋水主於北應冬土主於中央應於長夏在天則爲氣寒暑燥濕風也在地則成形金木水火土也互能相生乃其始也互能相剋乃其終也皆出乎天之性也其相剋者子皆能爲母復讐也木剋土土之子金反剋木木之子火反剋金金之子水反剋火火之子土反剋水水之子木反剋土也强可攻弱土得木而達實可勝虛水得土而絶陰可消陽火得水而滅烈可敵剛金得火而缺堅可制柔木得金而伐也入式
五行盛衰圖
金木水火土子丑寅卯辰巳午未申酉戌亥正月二月三月四月五月六月七月八月九月十月十一月十二月膽肝心包小腸心脾胃肺大腸三焦腎膀胱木死火帝王水土胎金沐浴木病火臨官水土胞金生木衰火冠帶水土葬金養木帝王火沐浴水土死金胎木臨官火生水土病金胞木冠帶火養水土衰金葬木沐浴火胎水土帝王金死木生火胞水土臨官金病木養火葬水土冠帶金衰木胎火死水土沐浴金帝王木胞火病水土生金臨官木葬火衰水土養金冠帶
六氣之化
六氣化者謂寒暑燥濕風火也然行有五而氣有六者以分君火相火之化也木之化曰風主於春君火之化曰熱主春末夏初相火之化曰暑主於夏金之化曰燥主於秋水之化曰寒主於冬土之化曰濕主於長夏長夏謂六月也入式
氣候差異
夫四時寒暄之序加以六氣司化之令則歲歲各異凡春溫夏暑秋凉冬寒皆天地之正氣其客行於主位則自有逆順淫勝之異由是氣候不一豈可一定而論之陰陽四時之氣候則始於仲月而盛於季月故經曰差三十度而有奇又言氣令盛衰之用其在四維故陽之動始於溫而盛於暑陰之動始於淸而盛於寒春夏秋冬各有差其分者此之謂也四維者辰戌丑未四季月也蓋春氣始於二月盛溫於三月夏氣始於五月盛暑於六月秋氣始於八月盛凉於九月冬氣始於十一月盛寒於十二月以此見之則氣差明矣然五月夏至陰氣生而反大熱十一月冬至陽氣生而反大寒者蓋氣自下生則推而上之也故陰生則陽上而愈熱陽生則陰上而愈寒以今驗之夏井淸凉冬井溫和則可知矣入式
十干
十干者東方甲乙南方丙丁西方庚辛北方壬癸中央戊己五行之位也蓋甲乙其位木行春之令丙丁其位火行夏之令戊己其位土行周四季庚辛其位金行秋之令壬癸其位水行冬之令經曰天有十日日六竟而周甲者此也乃天地之數也故甲丙戊庚壬爲陽乙丁己辛癸爲陰五行各一陰一陽故有十日也入式
十二支
十二支者子丑寅卯辰巳午未申酉戌亥也子者一陽肇生之始十一月之辰也丑者十二月之辰也寅者正月之辰也卯者日升之時二月之辰也辰者三月之辰也巳者四月之辰也午者一陰肇生之始五月之辰也未者六月之辰也申者七月之辰也酉者日入之時八月之辰也戌者九月之辰也亥者十月之辰也甲之干乃天之五行一陰一陽言之子之支以地方隅言之故子寅午申爲陽卯巳酉亥爲陰土居四維王在四季之末土有四辰戌爲陽丑未爲陰故其數不同也合而言之十配十二共成六十日復六六而成歲故經曰天以六六之節以成一歲此之謂也入式
四時氣候
經曰五日謂之候三候謂之氣六氣謂之時四時謂之歲也常五日一候應之故三候成一氣卽十五日也三氣成一節節謂立春春分立夏夏至立秋秋分立冬冬至此八節也三八二十四氣而分主四時一歲成矣春秋言分者陰陽寒暄之氣到此可分之時也冬夏言至者陰陽至此極至之時也夏至日長不過六十刻陽至此而極冬至日短不過四十刻陰至此而極故經曰分則氣異至則氣同此之謂也入式
論天地六氣
經曰天地合氣六節分而萬物化生矣地之氣靜而常天之氣動而變其六氣之源則同六氣之緒則異何哉蓋天之氣始於少陰而終於厥陰經曰少陰所謂標厥陰所謂終是也地之氣始於厥陰木而終於太陽水經曰顯明之右君火之位者其緒是也其不同之緒乃天眞坤元二氣相因而成焉故天之六元氣反合地十二支以五行正化對化爲其緒則少陰司子午太陰司丑未少陽司寅申陽明司卯酉太陽司辰戌厥陰司巳亥天氣始終之因如是而已地之六氣反合天之四時風熱暑濕燥寒爲其緒則厥陰風木主春少陰君火主春末夏初少陽相火主夏太陰濕土主長夏陽明燥金主秋太陽寒水主冬地氣終始之因如是而已入式
交六氣時日
內經曰顯明之右君火之位顯明謂之日卽卯位也君火之右退行一步相火治之復行一步土氣治之復行一步金氣治之復行一步水氣治之復行一步木氣治之者乃六氣之主位也自十二月中氣大寒日交木之初氣次至二月中氣春分日交君火之二氣次至四月中氣小滿日交相火之三氣次至六月中氣大暑日交土之四氣次至八月中氣秋分日交金之五氣次至十月中氣小雪日交水之六氣每氣氣卽步也各主六十日八十七刻半總之乃三百六十五日二十五刻共周一歲也此乃地之陰陽所謂靜而守位者也常爲每歲之主氣乃主氣之常紀也氣應之不同者又有天之陰陽所謂動而不息自司天在泉左右四間是也輪行而居其上名之曰客氣客氣乃行歲中之天命天命所至則又有寒暑燥濕風火之化主氣則當祗奉客之天命客勝則從主勝則逆二者有勝而無復矣入式
主氣
地氣靜而守位則春溫夏暑秋凉冬寒爲歲歲之常令厥陰木爲初氣者方春氣之始也木生火故少陰君火少陽相火次之火生土故太陰土次之土生金故陽明金次之金生水故太陽水次之木爲初氣主春分前六十日有奇自斗建丑正至卯之中天道至此風氣乃行也君火爲二氣主春分後六十日有奇自斗建卯正至巳之中天度至此暄淑乃行也相火爲三氣主夏至前後各三十日有奇自斗建巳正至未之中天度至此炎熱乃行也土爲四氣主秋分前六十日有奇自斗建未正至酉之中天度至此雲雨乃行濕蒸乃作也金爲五氣主秋分後六十日有奇自斗建酉正至亥之中天度至此淸氣乃行萬物皆燥也水爲六氣主冬至前後各三十日有奇自斗建亥正至丑之中天度至此寒氣乃行也入式
客氣
少陰太陰少陽陽明太陽厥陰爲天之六氣六氣者客也將此客氣布於地之六氣步位之上則有氣化之異矣六氣分上下左右而行天令十二支分節令時日而司地化上下相召而寒暑燥濕風火與四時之氣不同者蓋相臨不一而使然也少陰司子午太陰司丑未少陽司寅申陽明司卯酉太陽司辰戌厥陰司巳亥但將年律起當年司天數至者爲司天相對一氣爲在泉餘氣爲左右間用在泉後一氣爲初之氣主六十日餘八十七刻半至司天爲三之氣主上半年自大寒日後通主上半年也至在泉爲六氣主下半年自大暑日後通主下半年也入式
十干起運圖
甲乙丙丁戊己庚辛壬癸水陰金陽土陰火木陽陰水陽金陰土陽火木陰陽
十二支司天訣
子丑寅卯辰巳午未申酉戌亥太陽厥陰少陰陽明少陽太陰
論標本
三陰三陽天之六氣標也水火木金土地之五行本也蓋太陰濕土少陽相火爲標本同至於少陰君火太陽寒水則陰陽寒熱互相不同非人意之所能名耶古今之論陽則順行又以進爲盛故自先太陽而後少陽也陰則逆行又以退爲盛故自先少陰而後太陰也君火司於午午者一陰生之位火本熱而其氣當陰生之初故標本異而君火屬少陰也水居北方子而子者一陽生之位水本寒而其氣當陽生之初故標本異而寒水屬太陽也土者乃西南維未之位應於長夏之月未乃午之次故土曰太陰也相火者司於寅寅乃丑之次故相火曰少陽也木者位居東方震在人主於肝肝者陰未退干之而出雖陽藏居膈下處陰之位木必待陰而後生故屬厥陰也金者位居西方兌在人主肺肺爲華蓋雖陰藏居膈上處陽之位金必待陽而後發故屬陽明也入式
陰陽相錯
經曰天有陰陽地亦有陰陽者上下相臨也天氣動而不息故五歲而右遷地氣靜而守位故六朞而還會天氣不加於君火則五歲餘一氣右遷相火之上以君火不立歲故也地之氣五歲一周天之紀六朞一備五歲一周則五行之氣遍六朞一備則六氣之位周與干加支之緒小同取陰陽相錯上下相承畢其紀之之意也以五六相合故三十年一紀之則六十年也入式
五音大小
五行之運甲己土乙庚金丙辛水丁壬木戊癸火也甲丙戊庚壬爲陽乙丁己辛癸爲陰遇陽年則氣旺而太過遇陰年則氣衰而不及大角謂六壬年也大徵謂六戊年也大宮謂六甲年也大商謂六庚年也大羽謂六丙年也五運各主六年乃五六三十陽年也少角謂六丁年也少徵謂六癸年也少宮謂六己年也少商謂六乙年也少羽謂六辛年也五運各主六年乃五六三十陰年也如君火相火寒水常爲陽年司天濕土燥金風木常爲陰年司天其五大五少歲所紀不同者蓋遇不遇也入式
五運紀運
十干之中五陰五陽也立爲五運太過不及互相承之所謂甲己合乙庚合丙辛合丁壬合戊癸合是也陽年曰太過陰年曰不及平氣之歲不可預紀之須以當年之辰日時干依法推之詳見本文木運大角歲曰發生太過少角歲曰委和不及正角歲曰敷和平氣火運大徵歲曰赫曦太過少徵歲曰伏明不及正徵歲曰升明平氣土運大宮歲曰敦阜太過少宮歲曰卑監不及正宮歲曰備化平氣金運大商歲曰堅成太過少商歲曰從革不及正商歲曰審平平氣水運大羽歲曰流衍太過少羽歲曰涸流不及正羽歲曰順靜平氣各以紀之也氣之平則同正化無過與不及也入式
歲中五運
地之六位則分主於四時天之五運亦相生而終歲度每運各主七十三日零五刻總五運之數則三百六十五日二十五刻共成一歲大運爲主將歲之主運上下因之而名大小五音也若當年是木合自大角而下生之故曰初正大角木生少徵火少徵火生大宮土大宮土生少商金少商金生大羽水則爲終若當年少宮爲大運則上下因之少宮土上乃見火故曰大徵大徵火上乃見木故曰少角則主運自少角起故初而至少羽水爲終矣木爲初之運大寒日交火爲二之運春分後十三日交土爲三之運小滿後二十五日交金爲四之運大暑後三十七日交水爲五之運秋分後四十九日交此乃一歲之主運有大少之異也入式
論南北政
六氣以君火爲尊五運以濕土爲尊故甲己土運爲南政蓋土以成數貫金木水火位居中央君尊南面而行令餘四運以臣事之面北而受令所以有別也而人脈亦應之甲己之歲土運面南論脈則寸在南而尺在北少陰司天兩寸不應少陰在泉兩尺不應乙丙丁戊庚辛壬癸之歲四運面北論脈則寸在北而尺在南少陰司天兩尺不應少陰在泉兩寸不應乃以南爲上北爲下正如男子面南受氣尺脈常弱女子面北尺脈常盛之理同以其陰氣沈下故不應耳六氣之位則少陰在中而厥陰居右太陰居左此不可易也其少陰則主兩寸尺厥陰司天在泉當在右故右不應太陰司天在泉當在左故左不應依南政而論尺寸也若覆其手診之則陰沈於下反沈爲浮細爲大以此別之入式
南政甲己所臨之歲司天在泉但見君火在上者上不應在下者下不應北政但見君火在上則下不應在下則上不應在左則右不應在右則左不應當沈而浮當浮而沈也
南政以前爲左以後爲右君也北政以前爲右以後爲左臣也東垣
六氣承制
內經曰相火之下水氣承之水位之下土氣承之土位之下風氣承之風位之下金氣承之金位之下火氣承之君火之下陰精承之帝曰何也岐伯曰亢則害承迺制制生則化外列盛衰害則敗亂生化大病
王安道曰自顯明之右止君火治之十五句言六節所治之位也自相火之下止陰精承之十二句言地理之應乎歲氣也亢則害承迺制二句言抑其過也制生則化止生化大病四句言有制之常與無制之變也承猶隨也以下奉上故曰承而有防之之義存焉亢者過極也害者害物也制者克勝之也然所承也其不亢則隨之而已旣亢則克勝以平之承斯見之求之於人則五藏更相平也一藏不平所不勝平之五藏更相平非不亢而防之乎一藏不平所不勝平之非旣亢而克勝之乎姑以心火而言其不亢則腎水隨之而已一或有亢卽起而克勝之矣餘藏皆然制生則化當作制則生化蓋傳寫之誤也此事
五運之歲太過不及
甲丙戊庚壬爲陽年太過乙丁己辛癸爲陰年不及運氣
六甲年敦阜之紀
歲土太過雨濕流行腎水受邪民病腹痛淸厥意不樂肌肉痿足痿脚下痛中滿食減四肢不擧宜附子山茱萸湯三因
附子山茱萸湯
附子炮山茱萸各一錢半半夏肉豆蔲各一錢二分半木瓜烏梅各一錢丁香藿香各七分半右剉作一貼入薑七片棗二枚水煎服三因
六丙年漫衍之紀
歲水太過寒氣流行心火受邪民病身熱心躁陰厥上下中寒譫妄心痛喘咳寢汗宜黃連茯苓湯三因
黃連茯苓湯
黃連赤茯苓各一錢二分半麥門冬車前子通草遠志各七分半半夏黃芩甘草各五分半右剉作一貼入薑七片棗二枚水煎服三因
六戊年赫曦之紀
歲火太過火暑流行肺金受邪民病瘧少氣咳喘血溢血泄身熱骨痛爲浸淫宜麥門冬湯三因
麥門冬湯
麥門冬白芷半夏竹葉鍾乳粉桑白皮紫菀茸人參各一錢甘草五分右剉作一貼入薑三片棗二枚水煎服三因
六庚年堅成之紀
歲金太過燥氣流行肝木受邪民病脇與小腹痛耳聾目赤胸脇痛引小腹尻陰股膝髀腨胻足皆痛宜牛膝木瓜湯三因
牛膝木瓜湯
牛膝木瓜各一錢白芍藥杜冲枸杞子黃松節兎絲子天麻各七分半甘草五分右剉作一貼入薑三片棗二枚水煎服三因
六壬年發生之紀
歲木太過風氣流行脾土受邪民病飱泄食減體重煩寃腸鳴脇痛支滿宜苓朮湯三因
苓朮湯
白茯苓白朮厚朴靑皮乾薑炮半夏草果甘草各一錢右剉作一貼入薑三片棗二枚水煎服三因
六乙年從革之紀
歲金不及炎火盛行民病肩背瞀重鼽嚔咳喘血便注下宜紫菀湯三因
紫菀湯
紫菀茸白芷人參黃芪地骨皮杏仁桑白皮甘草各一錢右剉作一貼入薑三片棗二枚水煎服三因
六丁年委和之紀
歲木不及燥乃盛行民病中淸胠脇小腹痛腸鳴溏泄宜蓯蓉牛膝湯三因
蓯蓉牛膝湯
肉蓯蓉牛膝木瓜白芍藥熟地黃當歸甘草各一錢右剉作一貼入薑三片烏梅一箇水煎服三因
六己年卑監之紀
歲土不及風氣盛行民病飱泄霍亂體重腹痛筋骨繇倂肌肉瞤痠善怒宜白朮厚朴湯三因
白朮厚朴湯
白朮厚朴半夏桂心藿香靑皮各一錢乾薑炮甘草灸各五分右剉作一貼入薑三片棗二枚水煎服三因
六辛年涸流之紀
歲水不及濕乃盛行民病腫滿身重濡泄足痿淸厥脚下痛宜五味子湯三因
五味子湯
五味子附子炮巴戟鹿茸山茱萸熟地黃杜冲炒各一錢右剉作一貼入薑七片鹽少許水煎服三因
六癸年伏明之紀
歲火不及寒乃盛行民病胸痛脇滿膺背肩胛兩臂內痛鬱冒心痛暴瘖宜黃芪茯神湯三因
黃芪茯神湯
黃芪茯神遠志紫河車酸棗仁炒各一錢右剉作一貼入薑三片棗二枚水煎服三因
六十歲運氣主客及民病
子午之歲
少陰司天陽明在泉
氣化運行先天
宜正陽湯三因
初之氣
太陽加臨厥陰主春分前六十日有奇民病關節禁固腰脽痛中外瘡瘍
二之氣
厥陰加臨少陰主春分後六十日有奇民病淋目赤氣鬱而熱
三之氣
少陰加臨少陽主夏至前後各三十日有奇民病熱厥心痛寒熱更作咳喘目赤
四之氣
太陰加臨太陰主秋分前六十日有奇民病黃疸鼽衄嗌乾吐飮
五之氣
少陽加臨陽明主秋分後六十日有奇民乃康
終之氣
陽明加臨太陽主冬至前後各三十日有奇民病上腫咳喘甚則血溢
正陽湯
白薇玄參川芎桑白皮當歸白芍藥旋覆花甘草灸各一錢右剉入薑五片水煎服三因
丑未之歲
太陰司天太陽在泉
氣化運行後天
宜備化湯三因
初之氣
厥陰加臨厥陰主春分前六十日有奇民病血溢筋絡拘强關節不利身重筋痿
二之氣
少陰加臨少陰主春分後六十日有奇民病瘟癘盛行遠近咸若
三氣
太陰加臨少陽主夏至前後各三十日有奇民病身重胕腫胸腹滿
四之氣
少陽加臨太陰主秋分前六十日有奇民病腠理熱血暴溢心腹䐜脹浮腫
五之氣
陽明加臨陽明主秋分後六十日有奇民病皮膚寒氣及體
終之氣
太陽加臨太陽主冬至前後各三十日有奇民病關節禁固腰椎痛
備化湯
木瓜茯神各一錢半牛膝附子炮各一錢二分半熟地黃覆盆子各一錢甘草七分右剉入薑五片水煎服三因
寅申之歲
少陽司天厥陰在泉
氣化運行先天
宜升明湯三因
初之氣
少陰加臨厥陰主春分前六十日有奇民病溫氣怫於上血溢目赤頭痛血崩膚瘡
二氣
太陰加臨少陰主春分後六十日有奇民病熱鬱咳逆嘔吐頭痛身熱昏憒膿瘡
三之氣
少陽加臨少陽主夏至前後各三十日有奇民病熱中聾聵血溢膿瘡喉痺目赤善暴死
四之氣
陽明加臨太陰主秋分前六十日有奇民病腹滿身重
五之氣
太陽加臨陽明主秋分後六十日有奇民避寒邪君子周密
終之氣
厥陰加臨太陽主冬至前後各三十日有奇民病心痛陽氣不藏而咳
升明湯
紫檀香車前子炒靑皮半夏酸棗仁薔薇甘草各一錢右剉入薑五片水煎服三因
卯酉之歲
陽明司天少陰在泉
氣化運行後天
宜審平湯三因
初之氣
太陰加臨厥陰主春分前六十日有奇民病中熱腹脹面目浮腫善鼽衄
二氣
少陽加臨少陰主春分後六十日有奇民病疫癘大至善暴死
三之氣
陽明加臨少陽主夏至前後各三十日有奇民病寒熱
四之氣
太陽加臨太陰主秋分前六十日有奇民病暴仆譫妄咽乾心痛癰瘍便血
五之氣
厥陰加臨陽明主秋分後六十日有奇民氣和
終之氣
少陰加臨太陽主冬至前後各三十日有奇民病溫
審平湯
遠志紫檀香各一兩半天門冬山茱萸各一錢二分半白朮白芍藥甘草各一錢右剉入薑五片水煎服三因
辰戌之歲
太陽司天太陰在泉
氣化運行先天
宜靜順湯三因
初之氣
少陽加臨厥陰主春分前六十日有奇民病身熱頭痛嘔吐肌腠瘡瘍
二之氣
陽明加臨少陰主春分後六十日有奇民病氣鬱中滿
三之氣
太陽加臨少陽主夏至前後各三十日有奇民病寒反熱中癰疽注下心熱瞀悶
四之氣
厥陰加臨太陰主秋分前六十日有奇民病大熱少氣肌肉痿足痿注下赤白
五之氣
少陰加臨陽明主秋分後六十日有奇民氣乃舒
終之氣
太陰加臨太陽主冬至前後各三十日有奇民病慘悽孕死
靜順湯
白茯苓木瓜各一錢二分半附子炮牛膝各一錢防風訶子乾薑炮甘草灸各七分半右剉作一貼水煎服三因
巳亥之歲
厥陰司天少陽在泉
氣化運行後天
宜敷和湯三因
初之氣
陽明加臨厥陰主春分前六十日有奇民病寒於右脇下
二之氣
太陽加臨少陰主春分後六十日有奇民病熱中
三之氣
厥陰加臨少陽主夏至前後各三十日有奇民病淚出耳鳴掉眩
四之氣
少陰加臨太陰主秋分前六十日有奇民病黃疸胕腫
五之氣
太陰加臨陽明主秋分後六十日有奇民病寒氣及體
終之氣
少陽加臨太陽主冬至前後各三十日有奇民病瘟癘
敷和湯
半夏五味子枳實白茯苓訶子乾薑炮陳皮甘草灸各一錢右剉入棗二枚水煎服三因
六十年客氣旁通圖
司天在泉四間氣紀步各主六十日八十七刻半客行天令居於主氣之上故有溫凉寒暑矇瞑明晦風雨霜雪電雹雷霆不同之化其春溫夏暑秋凉冬寒四時之正令豈能全爲運與氣所奪則當其時自有微甚之變矣布此六十年客氣旁通列於主位之下者使知其氣之所在大法也入式
少陰太陰少陽陽明太陽厥陰子午丑未寅申卯酉辰戌巳亥太陽客厥陰客少陰客太陰客少陽客陽明客厥陰主初氣寒氣切冽霜雪水氷大風發榮雨生毛蟲熱風傷人時氣流行風雨凝陰不散爲瘟疫至淸風霧露蒙昧厥陰客少陰客太陰客少陽僣客逆陽明客太陽客少陰主二氣爲風溫雨雨生羽蟲天下疵疫以正得位時雨大熱早行疫癘乃行溫凉不時寒雨間熱少陰客太陰客少陽客陽明客太陽客厥陰客少陽主三氣大暑炎光草萎河乾雷雨電雹大暑炎亢凉風間發寒氣間至熱爭氷雹熱風大作雨生羽蟲太陰客少陽客陽明客太陽客厥陰客少陰客太陰主四氣大雨霪注零雨雷電炎熱沸騰淸風霧露寒雨害物風雨摧拉雨生倮蟲山澤浮雲暴雨溽濕少陽客陽明客太陽客厥陰客少陰客太陰客陽明主五氣溫風乃至萬物乃榮大凉燥疾早寒凉風大作雨生介蟲秋氣濕熱熱病時行時雨沈陰陽明客太陽客厥陰客少陰客太陰客少陽客太陽主終氣燥寒勁切大寒凝冽寒風飄揚雨生鱗蟲蟄蟲出見流水不氷凝陰寒雪地氣濕冬溫蟄蟲流水不氷
運氣之變成疫
夫五運六氣乃天地陰陽運行升降之常道也五運流行有太過不及之異六氣升降則有逆從勝復之差凡不合於德化政令者則爲變眚皆能病人故謂之時氣也三因
一歲之中病證相同者五運六氣所爲之病也綱目
審病
神聖工巧
靈樞曰望而知之謂之神聞而知之謂之聖問而知之謂之工切脈而知之謂之巧以內知之曰神以外知之曰聖神聖工巧謂之四象
神聖工巧何謂也曰望而知之者望見其五色以知其病也聞而知之者聞其五音以別其病也問而知之者問其所欲五味以知其病所起所在也切脈而知之者診其寸口視其虛實以知其病在何藏府也經曰以內知之曰神以外知之曰聖難經
診病之道
內經曰善診者察色按脈先別陰陽審淸濁而知部分視喘息聽音聲而知所苦
診病之道觀人勇怯骨肉皮膚能知其情以爲診法也內經
五藏之象可以類推五藏相音可以意識五色微診可以目察能合脈色可以萬全內經
切脈動靜而視精明察五色觀五藏有餘不足六府强弱形之盛衰以此參伍決死生之分精明穴名也在明堂左右兩目內眥也內經
是故聲合五音色合五行脈合陰陽內經
色之與脈當參相應也難經
明堂察色
雷公問曰五色獨決于明堂小子未知其所謂也黃帝曰明堂者鼻也闕者眉間也庭者顔也卽額也蕃者頰側也蔽者耳門也其間欲方大去之十步皆見于外如是者壽必中百歲靈樞
庭者額中也闕中者兩眉之間也下極者兩目之間也直下者兩鼻而下也方者鼻隧也面王者鼻柱之端也靈樞
自額而下闕上屬首咽喉之部分也自闕中循鼻而下鼻端屬肺心肝脾腎五藏之部分也自目內眥挾鼻而下至承漿穴名屬膽胃大小腸膀胱六府之部分也自顴而下頰則屬肩臂手之部分也自牙車而斜下頤屬股膝脛足之部分也綱目
額爲心之部鼻爲脾之部左頰肝之部右頰肺之部頤爲腎之部
五藏六府固盡有部視其五色黃赤爲熱白爲寒靑黑爲痛此所謂視而可見者也內經
明堂之色沈濁爲內浮澤爲外黃赤爲風靑黑爲痛白爲寒黃而膏潤爲膿赤甚爲血痛甚爲攣寒甚爲皮不仁五色各見其部察其浮沈以知淺深察其澤夭以觀成敗靈樞
目赤色者病在心白在肺靑在肝黃在脾黑在腎黃色不可名者病在胸中靈樞
視其顔色黃赤者多熱氣靑白者少熱氣黑色者多血少氣靈樞
五藏已敗其色必夭夭必死矣註曰夭謂死生異常之候也色者神之旗藏者神之舍故神去則藏敗藏敗則色見異常之候也內經
五色占吉凶
夫心者五藏之專精也目者其竅也華色者其榮也內經
夫精明五色者氣之華也赤欲如帛裹朱不欲如赭白欲如鵝羽不欲如鹽靑欲如蒼璧之澤不欲如藍黃欲如羅裹雄黃不欲如黃土黑欲如重漆色不欲如地蒼一本地蒼作炭註曰精明穴名也在明堂左右兩目內眥也五氣之精華者上見爲五色變化於精明之間也內經
五藏之氣色見靑如草滋者死黃如枳實者死黑如炱者死赤如衃血者死白如枯骨者死此五色之見死也內經
靑如翠羽者生赤如鷄冠者生黃如蟹腹者生白如豕膏者生黑如烏羽者生此五色之見生也內經
生於心如以縞裹朱生於肺如以縞裹紅生於肝如以縞裹紺生於脾如以縞裹瓜蔞實生於腎如以縞裹紫此五藏所生之外榮也內經
面黃目靑面黃目赤面黃目白面黃目黑皆不死也面靑目赤面赤目白面靑目黑面黑目白面赤目靑皆死也內經
病人面靑目白者死面靑目黃者五日死面赤目白者十日死面赤目靑者六日死面黑目白者八日死面白目黑者死面黑目直視惡風者死赤色出兩顴大如拇指者病雖少愈必卒死華佗
病人耳目及頰顴赤者死黑色出於天庭天中者死耳目鼻黑色起入口者死面黑脣靑者面靑脣黑者亦死華佗
病人面晄白直視肩息者一日死扁鵲
鼻頭色靑腹中痛舌冷者死鼻頭色微黑者有水氣色黃者胸上有寒色白者亡血也設微赤非時者死色靑爲痛色黑爲勞色赤爲風色黃者便難也色鮮明者有留飮也仲景
人有病面上忽見紅點者多死
臍下忽大痛人中如墨色者多死
察病玄機
靈樞曰五藏爲紀陰陽定矣陰者主藏陽者主府陽受氣于四末陰受氣于五藏
帝曰何以知皮肉氣血筋骨之病也岐伯曰色起兩眉薄澤者病在皮脣靑黃赤白黑者病在肌肉榮衛濡然者病在血氣目色靑黃赤白黑者病在筋耳焦枯受塵垢者病在骨靈樞
帝曰獨調其尺以言其病奈何岐伯曰尺膚滑而澤脂者風也尺膚濇者風痺也尺膚麤如枯魚之鱗者水溢飮也尺膚熱甚脈盛躁者病溫也尺膚寒其脈小者泄少氣也肘後麤以下三四寸熱者腸中有蟲也掌中熱者腹中熱掌中寒者腹中寒魚上白肉有靑血脈者胃中有寒靈樞
形盛脈細少氣不足以息者危形瘦脈大胸中多氣者死形氣相得者生參伍不調者病目內陷者死形肉已脫九候雖調猶死七診雖見九候皆從者不死內經
頸脈動喘疾咳曰水目裹微腫如臥蠶之狀曰水尿黃赤安臥者黃疸已食如飢者胃疸面腫曰風足脛腫曰水目黃者曰黃疸內經
言遲者風也搖頭言者其裏痛也行遲者表强也坐而伏者短氣也坐而下一膝者必腰痛也裏實護腹如懷卵者必心痛也息搖肩者心中堅也息引胸中上氣者咳也息張口短氣者肺痿吐沫也仲景
聲嘶者死舌卷卯縮者死面腫蒼黑者死屍臭不可近者死仲景
陽病瞋目而動輕陰病閉目而靜重綱目
凡病眼無魂朦朧白雲如外障不治直指
心肺損而色弊肝腎損而形痿保命
上虛則眩下虛則厥肥人多濕瘦人多熱入門
內經病機
黃帝曰願問病機何如岐伯曰諸風掉眩皆屬於肝
諸寒收引皆屬於腎
諸氣賁鬱皆屬於肺
諸濕腫滿皆屬於脾
諸熱瞀瘈皆屬於火
諸痛痒瘡皆屬於心
諸厥固泄皆屬於下
諸痿喘嘔皆屬於上
諸禁鼓慄如喪神守皆屬於火
諸痙項强皆屬於濕
諸逆衝上皆屬於火
諸腹脹大皆屬於熱
諸躁狂越皆屬於火
諸暴强直皆屬於風
諸病有聲鼓之如鼓皆屬於熱
諸病胕腫疼痠驚駭皆屬於火
諸轉反戾水液渾濁皆屬於熱
諸病水液澄澈淸冷皆屬於寒
諸嘔吐酸暴注下迫皆屬於熱註云心盛則生熱腎盛則生寒腎虛則寒動於中心虛則熱收於內又熱不得寒是無火也寒不得熱是無水也夫寒之不寒責其無水熱之不熱責其無火熱之無久責心之虛寒之無久責腎之少內經
五臟者中之守
五藏者中之守也中盛藏滿氣勝傷恐者聲如從室中言是中氣之濕也言而微終日乃復言者此奪氣也衣被不斂言語善惡不避親疎者此神明之亂也倉稟不藏者是門戶不要也水泉不止者是膀胱不藏也得守者生失守者死註曰要謂禁要也內經
五臟者身之强
五藏者身之强也頭者精明之府頭傾視深精神將奪矣背者胸中之府背曲肩隨胸將壞矣腰者腎之府轉腰不能腎將憊矣膝者筋之府屈伸不能行則僂俯筋將憊矣骨者髓之府不能久立行則振掉骨將憊矣得强則生失强則死內經
占新久病
脈小弱以澁者謂之久病脈滑浮而疾者謂之新病
徵其脈小色不奪者新病也徵其脈不奪其色奪者久病也
徵其脈與五色俱奪者久病也徵其脈與五色俱不奪者新病也內經
可治難治證
凡治病察其形氣色澤脈之盛衰病之新故乃治之無後其時形氣相得謂之可治色澤以浮謂之易已脈從四時謂之可治脈弱以滑是有胃氣命曰易治取之以時
形氣相失謂之難治色夭不澤謂之難已脈實以堅謂之益甚脈逆四時爲不可治必察四難而明告之所謂逆四時者春得肺脈夏得腎脈秋得心脈冬得脾脈其至皆懸絶沈澁者名曰逆四時內經
病有五邪
何謂五邪有中風有傷暑有飮食勞倦有傷寒有中濕難經
肝主色五色
心主臭五臭
脾主味五味
肺主聲五聲
腎主液五液
五色者靑赤黃白黑五臭者臊焦香腥腐五味者酸苦甘辛鹹五聲者呼言歌哭呻五液者泣汗涎涕唾也難經
靑色自入爲靑臊臭入肝爲臊酸味入肝爲酸呼聲入肝爲呼泣液入肝爲泣赤色入心爲赤焦臭自入爲焦苦味入心爲苦言聲入心爲言汗液入心爲汗黃色入脾爲黃香臭入脾爲香甘味自入爲甘歌聲入脾爲歌涎液入脾爲涎白色入肺爲白腥臭入肺爲腥辛味入肺爲辛哭聲自入爲哭涕液入肺爲涕黑色入腎爲黑腐臭入腎爲腐鹹味入腎爲鹹呻聲入腎爲呻唾液自入爲唾
假令心病何以知中風得之其色當赤肝爲心邪故知當赤色也
何以知傷暑得之當惡臭也
何以知飮食勞倦得之當喜苦味也
何以知傷寒得之當譫言妄語也
何以知中濕得之爲汗出不可止也難經
又曰病有虛邪有實邪有賊邪有微邪有正邪何以別之曰從後來者爲虛邪從前來者爲實邪從所不勝來者爲賊邪從所勝來者爲微邪自病者爲正邪何以言之假令心病中風得之爲虛邪母承子傷暑得之爲正邪自己病飮食勞倦得之爲實邪子承母傷寒得之爲微邪妻承夫中濕得之爲賊邪夫承妻餘倣此難經
辨氣血痰火
氣證飮水血證不飮水海藏
熱在上焦氣分則渴熱在下焦血分則不渴蓋血中有濕故不渴也熱在下焦多不渴東垣
血之外證常以湯水潄口直指
氣病則麻血病則痛海藏
血之爲病上焦瘀血小便必難下焦瘀血小便必自利直指
一切血證日輕夜重一切痰證食少肌色如故一切火證性急潮盛一切水證脇硬心下怔忡入門
無陽則厥無陰則嘔直指
凡病晝夜輕重
凡病晝則增劇夜則安靜是陽病有餘乃氣病而血不病也夜則增劇晝則安靜是陰病有餘乃血病而氣不病也東垣
晝則發熱夜則安靜是陽氣自旺於陽分也夜則惡寒晝則安靜是陰血自旺於陰分也東垣
晝則安靜夜則發熱煩躁是陽氣下陷入陰中也名曰熱入血室夜則安靜晝則惡寒是陰氣上溢於陽中也東垣
晝則發熱煩燥夜亦發熱煩躁是重陽無陰當亟瀉其陽峻補其陰夜則惡寒晝亦惡寒是重陰無陽當亟瀉其陰峻補其陽東垣
晝則惡寒夜則煩燥飮食不入名曰陰陽交錯者死東垣
病愈日時
凡病欲知何時得何時愈答曰假令夜半得病明日日中愈日中得病夜半愈何以言之日中得病夜半愈者以陽得陰則解也夜半得病日中愈者以陰得陽則解也仲景
七診死候
九候之脈皆沈細懸絶者爲陰主冬故以夜半死
盛躁喘數者爲陽主夏故以日中死
是故寒熱病者以平朝死
熱中及熱病者以日中死
病風者以日夕死
病水者以夜半死
其脈乍疎乍數乍遲乍疾者日承四季死內經
陰盛陽盛寒熱熱中病風病水脈疎數爲七診內經
五臟及陰陽絶候
脈浮而洪身汗如油喘而不休水漿不下體形不仁乍靜乍亂此爲命絶也
又未知何藏先受其災若汗出髮潤喘不休者此爲肺先絶也
陽反獨留形體如煙熏直視搖頭者此爲心絶也
脣吻反靑四肢漐習汗出者此爲肝絶也漐習者爲振動若搐搦手與足時時引縮也
環口黧黑柔汗發黃者此爲脾絶也油汗粘汗也柔汗冷汗也
溲便遺失狂言目反直視者此爲腎絶也
又未知何藏陰陽前絶若陽氣前絶陰氣後竭者其人死身色必靑陰氣前絶陽氣後竭者其人死身色必赤腋下溫心下熱也仲景
雜病占死候
欲愈之病目眥黃胃氣行也眼胞忽陷定知亡五藏絶也耳目口鼻黑色起入口十死七難當腎承胃也面黃目靑酒亂頻邪風在胃袞其身木克土也面黑目白命門敗困極八日死來侵神去也面色忽然望之靑進之如黑卒難當肝腎絶也面赤目白怕喘氣待過十日定存亡火克金也黃黑白色起入目更兼口鼻有災殃水承脾也面靑目黃中時死餘候須看兩日强木克土也目無精光齒齦黑面白目黑亦災殃肺腎絶也口如魚口不能合脾絶氣出不返命飛楊肝腎絶也妄語錯亂及不語屍臭元知壽不高心絶人中盡滿兼背靑三日須知命必傾木克土也兩頰顴赤心病久口張氣直命難停脾肺絶也足趺趾腫膝如斗十日須知難保守脾絶項筋舒展定知殂督脈絶也掌內無紋也不久心包絶也脣靑體冷及遺尿膀胱絶也背面飮食四日期肝絶手足爪甲皆靑黑更過八日定難醫肝腎絶也脊痛腰重反覆難此是骨絶五日看腎絶體重尿赤時不止肉絶六日便高拚脾絶手足甲靑呼罵多筋絶九日定難過肝絶髮直如麻半日死小腸絶尋衣語死十知麽心絶脈訣
辨證
五實五虛
黃帝曰願聞五實五虛岐伯對曰脈盛皮熱腹脹前後不通悶瞀此謂五實脈細皮寒氣少泄利前後飮食不入此謂五虛帝曰其時有生者何也岐伯曰漿粥入胃泄注止則虛者活身汗得後利則實者活此其候也內經
五虛之證予嘗治數人在下則泄瀉不止在上則吐痰不止者皆死蓋氣脫無所管攝故也早用參朮膏救之十活一二五實之證大承氣湯方見寒門加麻黃救之綱目
陰陽生病
內經曰夫邪之生也或生於陰或生於陽其生於陽者得之風雨寒暑其生於陰者得之飮食居處陰陽喜怒
風雨寒熱不得虛邪不能獨傷人此必因虛邪之風與其身形兩虛相得乃客其形虛邪之中人也始於皮膚皮膚緩則腠理開開則邪從毛髮入入則抵深深則毛髮立毛髮立則浙然故皮膚痛留而不去則傳舍於絡脈時痛肌肉留而不去傳舍於經洒淅善驚留而不去傳舍於輸六經不通四肢肢節痛腰脊乃强留而不去傳舍於伏衝之脈體重身痛留而不去傳舍於腸胃賁響腹脹多寒則腸鳴飱泄食不化多熱則溏出糜靈樞
風兩之傷人也先客於皮膚傳入於孫脈孫脈滿則傳入于絡脈絡脈滿則輸于大經脈血氣與邪幷客於分腠之間其脈堅大故曰實實者外堅充滿不可按之按之則痛內經
寒濕之中人也皮膚不收肌肉堅緊榮血澁衛氣去故曰虛虛者聶辟聶謂皺辟謂疊氣不足按之則氣足以溫之故快然而不痛內經
其生於陰者憂思傷心重寒傷肺忿怒傷肝醉以入房汗出當風傷脾用力過度若入房汗出浴水則傷腎靈樞
陰陽虛盛
內經曰陽虛則外寒陰虛則內熱陽盛則外熱陰盛則內寒
陽虛生外寒者陽受氣於上焦以溫皮膚分肉之間今寒氣在外則上焦不通上焦不通則寒氣獨留於外故寒慄內經
陰虛生內熱者有所勞倦形氣衰少穀氣不盛上焦不行下脘不通胃氣熱熱氣熏胸中故內熱內經
陽盛生外熱者上焦不通利則皮膚緻密腠理閉塞玄府不通衛氣不得泄越故外熱內經
陰盛生內寒者厥氣上逆寒氣績於胸中而不瀉不瀉則溫氣去寒獨留則血凝血凝則脈不通其脈盛大以濇故內寒內經
內傷精神
內經曰故貴脫勢雖不中邪精神內傷身必敗亡始富後貧雖不傷邪皮焦筋屈痿躄爲攣暴樂暴苦始樂後苦皆傷精氣精氣竭絶形體毁沮
寒熱傷形氣
內經曰寒傷形熱傷氣氣傷痛形傷腫故先痛而後腫者氣傷形也先腫而後痛者形傷氣也註曰氣傷則熱結於肉分故痛形傷則寒薄於皮腠故腫也
喜怒傷氣寒暑傷形內經
求屬法
黃帝曰有病熱者寒之而熱有病寒者熱之而寒二者皆在新病復起奈何岐伯對曰諸寒之而熱者取之陰熱之而寒者取之陽所謂求其屬也註曰言益火之源以消陰翳壯水之主以鎭陽光故曰求其屬也內經
療病式
欲療病先察其源先候病機五藏未虛六府未竭血脈未亂精神未散服藥必活若病已成可得半愈病勢已過命將難痊本草
三不治六不治
倉公有言曰病不肯服藥一死也信巫不信醫二死也輕身薄命不能將愼三死也本草
扁鵲曰病有六不治驕恣不倫於理一不治也輕身重財二不治也衣食不能適三不治也陰陽幷藏氣不定四不治也形羸不能服藥五不治也信巫不信醫六不治也入門
醫貴三世
論語云人而無恒不可以作巫醫明此二法不可以權飾妄造所以醫不三世不服其藥九折臂者乃成良醫蓋謂學功須深故也本草
四時生病
靈樞曰冬傷於寒春生癉熱春傷於風夏生飱泄腸澼夏傷於暑秋生痎瘧秋傷於濕冬生咳嗽
內經曰春傷於風夏生飱泄夏傷於暑秋爲痎瘧秋傷於濕冬生咳嗽冬傷於寒春必病溫
又曰春傷於風邪氣留連乃爲洞泄夏傷於暑秋爲痎瘧秋傷於濕上逆而咳發爲痿厥冬傷寒春必病溫內經
脈盛身寒得之傷寒脈虛身熱得之傷暑仲景
百病始生
靈樞曰夫百病之始生也皆生風雨寒暑淸濕喜怒喜怒不節則傷藏風雨則傷上淸濕則傷下藏傷則病起於陰淸濕襲虛則病起於下風雨襲虛則病起於上
內經曰凡消癉仆擊偏枯痿厥氣滿發逆肥貴人則膏粱之疾也
隔則閉絶上下不通則暴憂之病也
暴厥而聾偏塞閉不通內氣暴薄也
不從內外中風之病故瘦留着也
蹠跛寒風濕之病也
黃疸暴痛癲疾厥狂久逆之所生也
五藏不平六府閉塞之所生也
頭痛耳鳴九竅不利腸胃之所生也內經
五邪中人各有法度風中於前口眼喎斜寒中於後頭項强痛霧傷於上濕傷於下風令脈浮寒令脈急霧傷皮腠濕流關節食傷脾胃極寒傷經極熱傷絡難經
無痰不成瘧無積不成痢直指
百病朝慧夕加
黃帝問曰百病朝慧晝安夕加夜甚何也岐伯對曰朝則人氣始生衛氣始行故朝慧日中人氣長長則勝邪故安夕則人氣始衰邪氣始生故加夜半人氣入藏邪氣獨居於身故甚也靈樞
反常爲病
內經曰氣實形實氣虛形虛此其常也反此者病
穀盛氣盛穀虛氣虛此其常也反此者病
脈實血實脈虛血虛此其常也反此者病
氣虛身熱此謂反也穀入多而氣少此謂反也穀不入而氣多此謂反也脈盛血少此謂反也脈少血多此謂反也
穀入多而氣少者得之有所奪血濕居下也穀入少而氣多者邪在胃及與肺也內經
便寒便熱
黃帝曰臨病人問所便奈何岐伯對曰夫中熱消癉則便寒寒中之屬則便熱胃中熱則消穀令人懸心善飢臍以上皮熱腸中熱則出黃如糜臍以下皮寒胃中寒則腹脹腸中寒則腸鳴飱泄胃中寒腸中熱脹而且泄胃中熱腸中寒則疾飢小腹痛脹靈樞
肥瘦辨病候
靈樞曰肥而澤者血氣有餘肥而不澤者氣有餘血不足瘦而無澤者血氣俱不足審察其形氣有餘不足而調之可以知逆順矣
人黑瘦者易治肥大肉厚赤白者難愈黑人耐風濕赤白者不耐風濕瘦人肉硬肥人肉軟肉軟則受病難愈千金
氣衰則身冷血衰則膚硬入門
肥人氣虛生寒寒生濕濕生痰瘦人血虛生熱熱生火火生燥故肥人多寒濕瘦人多熱燥也
勇怯異形
黃帝曰願聞勇怯之所由然少兪曰勇士者目深以固長衝直揚三焦理橫其心端直其肝大以堅其膽滿以傍怒則氣盛而胸脹肝擧而膽橫眥裂而目揚毛起而面蒼此勇士之由然也
帝曰願聞怯士之所由然少兪曰怯士者目大而不深陰陽相失三焦理縱𩩲骬短而小肝系緩其膽不滿而縱腸胃挺脇下空雖方大怒氣不能滿其胸肝肺雖擧氣衰復下故不能久怒此怯士之由然也
帝曰怯士之得酒怒不異勇士者何藏使然少兪曰酒者水穀之精熟穀之液也其氣慓悍其入于胃中則胃脹氣上逆滿于胸中肝浮膽橫當是之時固比于勇士氣衰則悔與勇士同類不知避之名曰酒悖也靈樞
臟腑病緩傳
內經曰五藏相通移皆有次五藏有病則各傳其所勝不治法三月若六月三日若六日傳五藏而當死註曰病有緩傳者有急傳者緩者或一歲二歲三歲而死其次或三月若六月而死急者一日二日三日四日或五六日而死
今風寒客於人使毫毛畢直皮膚閉而爲熱當是之時可汗而發也不治病入舍於肺名曰肺痺發咳上氣不治肺卽傳而行之肝病名曰肝痺脇痛出食當是之時可按若刺耳不治肝傳之脾病名曰脾風發癉腹中熱煩心出黃當此之時可按可藥可浴不治脾傳之腎病名曰疝瘕小腹寃熱而痛出白當此之時可灸可藥不治腎傳之心筋脈相引而急病名曰瘈當此之時可灸可藥不治滿十日法當死腎因傳之心心卽復反傳而行之肺發寒熱法當三歲死此病之次也此邪初入表傳之緩也內經
臟腑病急傳
夫病傳者心病先心痛一日而咳心傳肺三日脇支滿肺傳肝五日閉塞不通身痛體重肝傳脾三日不已死冬夜半夏日中
肺病喘咳三日而脇支滿肺傳肝一日身重體痛五日而脹肝傳脾胃十日不已死冬日入夏日出
肝病頭目眩脇支滿三日體重身痛五日而脹肝傳脾胃三日腰脊小腹痛脛痠脾傳腎三日不已死冬日入夏早食
脾病身重體痛一日而脹脾自傳胃二日小腹腰脊痛脛痠三日背膂筋痛小便閉脾傳腎膀胱十日不已死冬人定夏晏食
腎病小腹腰脊痛䯒痠三日背膂筋痛小便閉腎傳膀胱三日腹脹膀胱傳小腸三日兩脇支痛小腸傳心二日不已死冬大晨夏晏脯
胃病脹滿五日小腹腰脊痛䯒痠胃傳腎三日背膂筋痛小便閉腎傳膀胱五日身體重膀胱傳心六日不已死冬夜半後夏日昳
膀胱病小便閉五日小腹脹腰脊痛䯒痠膀胱傳腎一日腹脹腎傳小腸二日身體痛小腸傳心二日不已死冬鷄鳴夏下脯
謂大氣入藏蓋傳之急者也內經
邪精虛實
內經曰邪之所湊其氣必虛許學士云留而不去其病則實
邪氣盛則實精氣奪則虛內經
重實重虛者言大熱病氣熱脈滿是謂重實也脈虛氣虛尺虛是謂重虛也內經
三虛三實
人有三虛三實何謂也然有脈之虛實有病之虛實有診之虛實脈之虛實者濡者爲虛緊牢者爲實病之虛實者出者爲虛入者爲實言者爲虛不言者爲實緩者爲虛急者爲實診之虛實者濡者爲虛牢者爲實痒者爲虛痛者爲實外痛內快爲外實內虛內痛外快爲內實外虛難經
脈從病反
黃帝曰脈從而病反者何如岐伯曰脈至而從按之不鼓諸陽皆然帝曰諸陰之反何如岐伯曰脈至而從按之鼓甚而盛也註曰病熱而脈數按之不鼓動乃寒盛格陽而致之非熱也形證皆寒按之而脈氣鼓擊於指下而盛此爲熱盛拒陰而生病非寒也內經
證似陽者脈亦從證似陽而其病反是寒也證似陰者脈亦從證似陰而其病反是熱也皆反其脈證施治如身熱煩躁面赤其脈沈而微是陰證似陽也身熱者裏寒故也煩躁者陰盛故也面戴陽者下虛故也若誤謂實熱反與凉藥則氣消成大病矣四逆湯方見寒門加葱白治之如手足逆冷大便秘小便赤脈沈而滑者陽證似陰也輕者白虎湯重者承氣湯二方幷見寒門下之
此二節言證似陽而脈病屬陰證似陰而脈病屬陽故反其證而治之蓋證似陽而脈病屬陰者世尙能辨若脈證俱是陰而病獨屬陽者擧世莫辨而致夭折者滔滔皆是綱目
標本相反
六氣之病標本相反者惟太陽少陰之病爲最蓋太陽標陽而本寒少陰標陰而本熱按之不鼓爲寒盛格陽者太陽寒水之本與標相反也按之鼓甚爲熱甚拒陰者少陰君火之本與標相反也不知相反者逆標氣之陰陽而正治則順本氣之寒熱而病加知相反者順標氣之陰陽而反治則逆本氣之寒熱而病愈矣綱目
惡寒惡熱
發熱惡寒者發於陽無熱惡寒者發於陰仲景
惡寒非寒明是熱證惡熱非熱明是虛證
久病非寒暴病非熱綱目
榮衛生病
黃帝問曰榮衛寒痺之爲病奈何伯高答曰榮之所生也寒熱少氣血上下行衛之生病也氣痛時來時去怫愾賁響風寒客于腸胃之中寒痺之爲病也留而不去時痛而皮不仁也靈樞
能食不能食
中風能食傷寒不能食
凡病辨有餘不足
凡病來潮作之時病氣精神增添者是爲病氣有餘乃邪氣勝也急瀉之以寒凉酸苦之劑
若病來潮作之時神氣困弱者爲病氣不足乃眞氣不足也急補之以辛甘溫熱之劑
如病人形氣不足病來潮作之時病氣亦不足此乃陰陽俱不足也禁用鍼宜補之以甘藥又灸臍下氣海穴
夫氣謂口鼻中氣息也形謂皮肉筋骨血脈也形勝者爲有餘消瘦者爲不足也氣者審口鼻中氣勞役如故爲氣有餘也若喘息氣促氣短或不足以息者爲不足也故曰形氣也東垣
凡病有形無形
靈樞曰有形而不痛者陽之類也無形而痛者陰之類也無形而痛者陽完而陰傷之也急治其陰無攻其陽有形而不痛者其陰完而陽傷之也急治其陽無攻其陰陰陽俱動乍有形乍無形加以煩心命曰陰勝其陽此謂不表不裏其形不久也
三焦不歸
寸口脈微而濇微者衛氣不行濇者榮氣不逮榮衛不能相將三焦無所仰身體痺不仁榮氣不足則煩疼口難言衛氣虛則惡寒數欠三焦不歸其部上焦不歸者噫而呑酢中焦不歸者不能消穀引食下焦不歸者則遺尿仲景
二屍四異四奇
小兒鬾病生者爲相繼死者爲傳屍也有脈而無氣謂之屍厥有氣而無脈謂之行屍
丁奚哺露客忤無辜四異病也
陽易陰易百合狐惑四奇病也海藏
男女病因
凡病男子必審房勞女人先問經孕入門
升降失常爲病
凡頭面上病皆百邪上攻胸膈間病皆百邪上衝腸胃間病皆百邪下流而傳入不然則血氣失升降之常陽當升而不升陰當降而不降識病機括盡於此矣入門
陽病者上行極而下陰病者下行極而上上下必于中焦於是三焦溷亂內外氣塞靈樞
手之三陽從手走頭足之三陽從頭走足是高能接下也足之三陰從足走腹手之三陰從腹走手是下能趨上也故上下升降而爲和易曰天道下濟而光明地道卑而上行難經曰氣主煦之升也血主濡之潤也夫唱則婦隨血隨氣而上行氣也者寄于辛用于寅平朝始從中焦注循天之紀左旋至丑而終晝夜通行五十度周流八百一十丈東垣
辨陰陽二證
凡病陰證則身靜重語無聲氣難布息目睛不了了鼻中呼不出吸不入往來口與鼻中氣冷水漿不入大小便不禁面上惡寒有如刀刮東垣
陽證則身動輕語有聲目睛了了鼻中呼吸出入能往而能來口與鼻中氣皆然東垣
身表凉知在陰經也名曰陰證身表熱知在陽經也名曰陽證入門
陽勝則身熱腠理閉喘麤爲之俛仰汗不出而熱齒乾以煩寃腹滿死能冬不能夏能與耐同陰勝則身寒汗出身常凊數慄而寒寒則厥厥則腹滿死能夏不能冬內經
凡病人開目喜見人者屬陽也閉目不欲見人者屬陰也
多睡者陽虛陰盛也無睡者陰虛陽盛也
喜明者屬陽元氣實也喜暗者屬陰元氣虛也
睡向壁者屬陰元氣虛也睡向外者屬陽元氣實也回春
辨內傷外傷
祥見內傷
八虛候五臟
黃帝問曰人有八虛各何以候岐伯對曰以候五藏也肺心有邪其氣流于兩肘肝有邪其氣流于兩脇一作腋脾有邪其氣流于兩髀一作股腎有邪其氣流于兩膕凡此八虛者皆機關之室眞氣之所過血絡之所遊邪氣惡血固不得留住留住則傷經絡骨節機關不得屈伸故病攣也靈樞
人不食七日死
黃帝曰願聞人之不食七日而死何也伯高對曰腸胃之中常留穀二斗水一斗五升故平人日再後後二升半一日中五升七日則五七三斗五升而留水穀盡矣故平人不食飮七日而死者水穀精氣津液皆盡故也靈樞
病有五逆
黃帝曰何謂五逆岐伯曰熱病脈靜汗已出脈盛躁是一逆也病泄脈洪大是二逆也着痺不移䐃肉破身熱脈偏絶是三逆也淫而奪形身熱色夭白及後下血衃血衃篤重是謂四逆也寒熱奪形脈堅搏是謂五逆也靈樞
帝曰諸病皆有逆順可得聞乎岐伯曰腹脹身熱脈大是一逆也腹鳴而滿四肢淸泄其脈大是二逆也衄而不止脈大是三逆也咳且溲血脫形其脈小勁是四逆也咳脫形身熱脈小以疾是謂五逆也如是者不過十五日而死矣靈樞
腹大脹四末淸脫形泄甚是一逆也腹脹便血其脈大時絶是二逆也咳溲血形肉脫脈搏是三逆也嘔血胸滿引背脈小而疾是四逆也咳嘔腹脹且飱泄其脈絶是五逆也如是者不及一時而死矣靈樞
五味所入
酸入肝辛入肺苦入心鹹入腎甘入脾是謂五入內經
五氣所病
心爲噫肺爲咳肝爲語脾爲呑腎爲欠爲嚔胃爲氣逆爲噦爲恐大腸小腸爲泄下焦溢爲水膀胱不利爲癃不約爲遺尿膽爲怒是謂五病內經
五精所幷
精氣幷於心則喜幷於肺則悲幷於肝則憂幷於脾則畏幷於腎則恐是謂五幷虛而相幷者也註曰精氣謂火之精氣也肺虛而心精幷之則爲喜他藏倣此內經
五臟所惡
心惡熱肺惡寒肝惡風脾惡濕腎惡燥是謂五惡內經
五臟化液
心爲汗肺爲涕肝爲淚脾爲涎腎爲唾是謂五液內經
五味所禁
辛走氣氣病無多食辛鹹走血血病無多食鹹苦走骨骨病無多食苦甘走肉肉病無多食甘酸走筋筋病無多食酸是謂五禁無令多食內經
五病所發
陰病發於骨陽病發於血陰病發於肉陽病發於冬陰病發於夏是謂五發內經
五邪所亂
邪入於陽則狂邪入於陰則痺搏陽則爲巓疾搏陰則爲瘖陽入之陰則靜陰出之陽則怒是謂五亂內經
五邪所見
春得秋脈夏得冬脈長夏得春脈秋得夏脈冬得長夏脈是謂五邪皆同命死不治內經
五臟所藏
心藏神肺藏魄肝藏魂脾藏意腎藏志是謂五藏所藏內經
五臟所主
心主脈肺主皮肝主筋脾主肉腎主骨是謂五主內經
五勞所傷
久視傷血久臥傷氣久坐傷肉久立傷骨久行傷筋是謂五勞所傷內經
五脈應象
肝脈弦心脈鉤脾脈代肺脈毛腎脈石是謂五藏之脈內經
診脈
天和六脈
內經曰必先歲氣毋伐天和註曰歲有六氣分主有南面北面之政先知此六氣所在人脈至尺寸應之太陰所在其脈沈少陰所在其脈鉤厥陰所在其脈弦太陽所在其脈大而長陽明所在其脈短而澁少陽所在其脈大而浮如是六脈則謂天和不識不知呼爲寒熱攻寒令熱脈不變而熱疾已生制熱令寒脈如故而寒病又起夭枉之來率由於此也內經
脈當有神
脈之不病其神不言當自有也脈之旣病當求其神之有與無焉謂如六數七極熱也脈中有力卽有神也三遲二敗寒也脈中有力卽有神也熱而有神當泄其熱則神在焉寒而有神當去其寒則神在焉寒熱之脈無力無神將何藥而泄熱去寒乎苟不知此而遽泄去之將何依以生所以十亡八九矣海藏
氣血食積痰飮一有留滯於其間脈必因之而止節矣但當求其有神何害之有夫有神者卽經所謂有中氣也卽脈有力也樞要
脈以胃氣爲本
胃氣者中氣也不大不細不長不短不浮不沈不滑不濇應手冲和難以名狀者爲胃氣有胃氣則有力有力則有神無胃氣則無力無力則無神有神則生無神則死入門
人以水穀爲本故人絶水穀則死脈無胃氣亦死所謂無胃氣者但得眞藏脈不得胃氣也內經
眞臟脈
眞肝脈至中外急如循刀刃責責然如按琴瑟絃眞心脈至堅而搏如循薏苡子累累然眞肺脈至大而虛如以毛羽中人膚眞腎脈至搏而絶如指彈石辟辟然眞脾脈至弱而乍數乍疎諸眞藏脈見皆死不治也內經
楊上善云無餘物和雜故名曰眞也如弦是肝脈也微弦爲平和微弦謂二分胃氣一分弦氣俱動爲微弦三分幷是弦而無胃氣爲見眞藏餘四藏準此太素
黃帝曰見眞藏曰死何謂也岐伯曰五藏者皆稟氣於胃胃者五藏之本也藏氣者不能自致于手太陰必因於胃氣乃至于手太陰也故五藏各以其時自爲而至于手太陰也邪氣勝者精氣衰也病甚者胃氣不能與之俱至于手太陰故眞藏之氣獨見獨見者病勝藏也故曰死內經
損至脈
脈有損至何謂也然至之脈一呼再至曰平三至曰離經四至曰奪精五至曰死六至曰命絶此至之脈也何謂損一呼一至曰離經二呼一至曰奪精三呼一至曰死四呼一至曰命絶此損之脈也至脈從下上損脈從上下難經
脈來一呼再至一吸再至不大不小曰平一呼三至一吸三至爲得病一呼四至一吸四至病欲甚一呼五至一吸五至其人當困脈有大小則難治一呼六至一吸六至爲死脈沈細夜死浮大晝死難經
一呼一至一吸一至名曰損人雖能行猶當着床蓋血氣皆不足也再呼一至再吸一至名曰無魂無魂者當死人雖能行名曰行屍難經
上部有脈下部無脈其人當吐不吐者死上部無脈下部有脈雖困無能爲害所以然者人之有足比如樹之有根枝葉雖枯槁根本將自生脈有根本人有元氣故知不死難經
離經脈
一呼六至曰離經一呼一至亦曰離經經者常也經脈周而復始從初起之經再起今因胎墜胃脈已離常絡之處不從所起之經再起故曰離經入門
一呼一至曰損脈離經一呼六至曰至脈離經離經二脈惟將産婦及陰陽易病有之活人
南北政脈
詳見運氣
止代脈定死期
所謂五十營者五藏皆受氣持其寸口數其至也五十動而不一代者五藏皆受氣也四十動一代者一藏無氣三十動一代者二藏無氣二十動一代者三藏無氣十動一代者四藏無氣不滿十動一代者五藏無氣予之短期靈樞
人吸者隨陰入呼者因陽出今吸不能至腎至肝而還故知一藏無氣者腎氣先盡也靈樞
太衍以五十數爲極滿五十動而一止或不止者無病也四十動後一止者是腎先絶四年而死三十動後一止腎肝無氣三年而死二十動後一止腎肝心無氣二年而死十五動後一止腎肝心脾無氣一年而死入門
一動一止兩日死兩動一止四日死三動一止六日死四動一止八日死五動一止十日死十動一止一年死入門
代者止也一藏絶他藏代至眞死脈也三因
濇促結代脈皆中止
濇脈細而遲往來難時一止然三秋診得濇爲秋正脈右手寸口浮短而濇爲肺正脈非病脈也脈訣
脈來緩時一止復來名曰結脈來數時一止復來名曰促陽盛則促陰盛則結此皆病脈仲景
其促有五一曰氣二曰血三曰飮四曰食五曰痰但藏熱則脈促以氣血痰飮留滯不行故也促結非惡脈也三因
促結二脈爲邪礙而歇止也脈促手足厥逆者可灸之脈乍結手足厥冷者當吐之宜瓜蔕散方見吐門灸之吐之所以逐去其邪也仲景
不因病而羸瘦脈有止曰代其脈往來緩動而中止不能自還因而復動名曰代代眞死脈也活人
代者脾絶之脈脾脈者平和不可得見衰乃見耳如雀之啄如屋漏水之下滴是脾之衰見也難經
傷寒脈結代心動悸灸甘草湯主之方見下若暴損氣血以至元氣不續而止可治之以人參黃芪湯方見脈部脈訣
陰陽脈
凡脈大浮數動滑此名陽也沈濇弱弦微此名陰也凡陰病見陽脈者生陽病見陰脈者死仲景
殘賊脈
脈有殘賊何謂也師曰脈有弦緊浮滑沈濇此六者名曰殘賊能爲諸經作病也仲景
互脈
人有寸關尺三部之脈按之絶無形跡而移於手陽明經陽谿與合谷之地動者何歟曰手太陰肺與手陽明大腸一藏一府相爲表裏其列缺穴乃二經之絡脈故脈從絡而出於陽明之經此爲妻承夫位地天交泰生成無病之脈名曰互脈正傳
淸高無脈
淸高貴人有兩手俱無脈者有左小右大左大右小者有反關脈者當審辨之入門
凡病革必診太谿衝陽
傷寒賦云有根有本必診太谿衝陽蓋太谿是足少陰腎之經男子以右腎爲命門女子以左腎爲命門主生死之要病人有命門脈卽活無卽死
衝陽是足陽明胃之經人受氣於穀穀入於胃乃傳與五藏六府藏府皆受氣於胃胃爲水穀之海主稟四時皆以胃氣爲本是謂四時之變病生死之要會故必診之以察胃之有無也活人
脈大病進
內經曰大則病進蓋大者洪之別名火之象也其病得之於內傷者陰虛爲陽所承故脈大當作陰虛治之其病得之於外傷者邪客於經絡亦大當作邪勝治之合二者而觀則皆病證方長之勢也謂之病進不亦宜乎東垣
寸口脈平猶死
難經曰寸口脈平而死者何謂也然十二經脈者皆係於生氣之原所謂生氣之原者謂十二經脈之根本也謂腎間動氣也此五藏六府之本十二經脈之根呼吸之門三焦之原一名守邪之神故氣者人之根本也根絶則莖葉枯矣寸口脈平而死者生氣獨絶於內也
腎間動氣謂臍下氣海丹田之地也丹田氣海與腎脈相通爲腎之根也或曰寸口旣平奚疑其死乎曰此爲病劇形脫者論耳內經曰形肉已脫九候雖調猶死凡人病劇大肉已脫雖六脈平和尤當診候足陽明之衝陽足少陰之太谿二脈或絶更候臍下腎間之動氣其或動氣未絶猶有可生之理動氣已絶雖三部脈平和其死無疑矣正傳
脈從病反
黃帝曰脈從而病反者其診何如岐伯曰脈至而從按之不鼓諸陽皆然註曰病熱而脈數按之不動乃寒盛格陽而致之非熱也
帝曰諸陰之反其脈何如岐伯曰脈至而從按之鼓甚而盛也註曰形證是寒按之而脈氣鼓擊於指下盛者此謂熱盛拒陰而生病非寒也內經
脈絶不見
脈絶者陽入于地中也脈者如地中溝渠也通達諸經灌漑一體陽氣鼓舞而行之陽不行則脈不動矣是乃陰離而不守故大小便皆爲之不禁內溫之外灸之幷行而不可緩溫之四逆湯輩方見寒門灸之臍下氣海穴是也海藏
病人或無脈若有痛處當知痛甚者脈必伏如無痛證而脈不來者死傷寒陰證無脈薑酒半盞服之入門
一手無脈謂之單伏兩手無脈謂之雙伏雜病得之則危傷寒脈伏因寒邪鬱閉其脈冬月麻黃湯三時羌活冲和湯以汗之不可誤爲陽得陰脈入門
診有輕重
凡診脈以指按之如三菽之重與皮膚相得者肺氣也如六菽之重與血脈相得者心氣也如九菽之重與肌肉相得者脾氣也如十二菽之重與筋平者肝氣也如十五菽之重按之至骨者腎氣也仲景
老少男女異脈
老者之脈陽羸陰强爲順陰弱陽强爲逆陰陽謂左右也直指
大人得小兒脈不治直指
小兒之脈一息六七至爲平和八九至爲熱四五至爲寒
男左女右者地之定位也蓋人立形於地故從地化也男子左脈强而右脈弱女子右脈强而左脈弱男子得陽氣多故左脈盛女子得陰氣多故右脈盛男以左尺爲精府女以右尺爲血海此天地之神化也入門
肺主氣居右男以氣爲主男子病右脈充於左者有胃氣也病雖重可治心主血居左女以血爲主女子病左脈充於右者有胃氣也病雖重可治
室女尼冠脈當濡而弱東垣
肥瘦長短異脈
凡脈肥人責浮瘦人責沈肥人當沈今反浮瘦人當浮今反沈故責之蓋肥人肌膚厚故脈沈瘦人肌膚薄故脈浮仲景
肥人肉厚脈宜沈結瘦人肉薄脈宜浮長入門
人形短脈亦短形長脈亦長反此則凶入門
人性緩脈亦緩性急脈亦急反則病正傳
諸脈綱領
凡脈博之則二十七種約之則浮沈遲數滑澁細大爲八要又約之則爲浮沈遲數又至約則爲浮中沈是知浮沈遲數四脈眞千古要妙也入門
諸脈病證
內經曰脈者血之府也長則氣治短則氣病數則煩心大則病進上盛則氣高下盛則氣脹代則氣衰細則氣少濇則心痛
麤大者陰不足陽有餘爲熱中也內經
風熱而脈靜泄而脫血脈實病在中脈虛病在外脈濇堅者皆難治內經
寸口脈沈而堅者曰病在中浮而盛者曰病在外脈盛滑堅者病在外脈小實而堅者病在內內經
靈樞曰血脫者脈空虛氣虛則脈弦血虛則脈大
脈病人不病名曰行屍以無正氣卒眩仆不識人短命則死人病脈不病名曰內虛以有正氣雖困無苦仲景
寸口脈諸微亡陽諸濡亡血緊則爲寒浮則爲風數則爲熱動則爲痛仲景
風則浮虛寒則牢堅沈潛水蓄支飮急弦動則爲痛數則熱煩仲景
脈大而堅者血氣俱實脈小者血氣俱虛脈大者血氣俱多脈細微者血氣俱虛脈經
寸口脈瞥瞥如羹上肌者陽氣微言浮而無力也縈縈如蜘蛛絲者陰氣衰言細而無力也綿綿如瀉漆之絶者亡其血也脈經
寸口脈微而濇微者衛氣不足濇者榮血不足脈滑者多血少氣脈濇者少血多氣脈經
緊則傷寒虛因傷暑濇因傷燥細緩傷濕浮則傷風弱爲傷火醫鑑
諸死脈
內經曰人一呼脈四動以上曰死脈絶不至曰死乍疎乍數曰死
人一呼五六至其形肉不脫眞藏雖不見猶死也內經
脈不往來者死內經
肥人脈細小如絲欲絶者死羸人脈躁者死諸浮脈無根者皆死仲景
寸脈下不至關爲陽絶尺脈上不至關爲陰絶皆決死仲景
脈四損三日死平人四至病人脈一至名曰四損脈五損一日死平人五至病人脈一至名曰五損脈六損一時死平人六至病人脈一至名曰六損也四藏氣絶脈爲四損五藏氣絶脈爲五損五藏六府俱絶脈爲六損也仲景
病人脈絶口張足腫五日死扁鵲
十怪脈
十怪脈者一曰釜沸二曰魚翔三曰彈石四曰解索五曰屋漏六曰鰕遊七曰雀啄八曰偃刀九曰轉豆十曰麻促得效
釜沸
脈在皮肉有出無入如湯涌沸息數俱無乃三陽數極無陰之候朝見夕死夕見朝死得效
魚翔
脈在皮膚頭定而尾搖浮浮泛泛三陰數極又曰亡陽當以死斷魚翔脈似有似無得效
彈石
脈在筋肉間辟辟湊指急促而堅乃腎經眞藏脈見遇戊己日則不治彈石硬來尋卽散得效
解索
脈如解亂繩之狀散散無序腎與命門之氣皆亡戊己日篤辰巳日不治得效
屋漏
脈在筋肉間如殘雷之下良久一滴濺起無力如水滴濺地貌胃氣榮衛俱絶七八日死得效
鰕遊
脈在皮膚如鰕遊水面杳然不見須臾又來隱隱然不動依前又去醒者七日死困者三日死得效
雀啄
脈在筋肉間連連湊指忽然頓無如雀啄食之狀蓋來三而去一也脾元穀氣已絶於內醒者十二日死困者六七日亡得效
偃刀
脈如手循刀刃無進無退其數無準由心元血枯衛氣獨居無所歸宿見之四日難療得效
轉豆
脈形如豆周旋展轉幷無息數藏府空虛正氣飄散象曰行屍其死可立待也得效
麻促
脈如麻子之紛亂細微至甚蓋衛枯榮血獨澁輕者三日死重者一日殂矣得效
用藥
近世論醫
近世論醫有主河間劉氏者劉完素有主易州張氏者張元素張氏用藥依準四時陰陽升降而增損之正內經四氣調神之義醫而不知此是妄行也劉氏用藥務在推陳致新不使少有怫鬱正造化新新不停之義醫而不知此是無術也然主張氏者或未盡張氏之妙則瞑眩之藥終莫敢投至失期後時而不救者多矣主劉氏者或未極劉氏之妙則取效目前陰損正氣遺害於後日者多矣能用二子之長而無二子之弊則治病其庶幾乎海藏
形氣用補瀉
靈樞曰形氣不足病氣有餘是邪勝也急當瀉之形氣有餘病氣不足急當補之形氣不足病氣不足此陰陽俱不足也不可刺之刺之則重不足重不足則陰陽俱竭血氣皆盡五藏空虛筋骨髓枯老者絶滅壯者不復矣形氣有餘病氣有餘此謂陰陽俱有餘也急瀉其邪調其虛實
夫疾病之生也皆因外感內傷生火生濕濕而生熱火而生痰四者而已審其爲少壯新病是濕則燥之是火則瀉之是濕而生熱則燥濕而兼淸熱是火而生痰則瀉火而兼豁痰無餘蘊矣審其爲老衰久病又當半攻半補焉故曰少壯新病攻邪爲主老衰久疾補虛爲先
用藥大體
內經曰病之始起也可刺而已其盛可待衰而已故因其輕而揚之因其重而減之因其衰而彰之其高者因而越之其下者引而竭之中滿者瀉之於內其有邪者漬形以爲汗其在皮者汗而發之其慓悍者按而收之其實者散而瀉之
寒者熱之熱者寒之微者逆之甚者從之堅者削之客者除之勞者溫之結者散之留者攻之燥者濡之急者緩之散者收之損者益之逸者行之驚者平之上之下之摩之浴之薄之劫之開之發之適事爲故內經
衰者補之强者瀉之各安其氣必淸必靜則病氣衰去歸其所宗此治之大體也內經
上盛不已吐而脫之下盛不已下而奪之王氷
水火分治歌
歌曰肝膽由來從火治三焦包絡都無異火脾胃相將濕處求肺與大腸同濕類水腎與膀胱心小腸寒熱臨時旋商議水火各半惡寒表熱小膀濕惡熱表寒心腎熾十二經最端的四經屬火四經濕肝膽三焦包絡屬火脾胃肺大腸屬濕四經有熱有寒時攻裏解表細消息心小腸腎膀胱寒熱相半裏熱裏寒宜越竭表熱表寒宜汗釋濕同寒火同熱寒熱到頭無兩說六分分來一分寒寒熱中停眞浪舌熱寒格拒病機深亢則害兮承乃制緊寒數熱脈正邪標本治之眞妙訣休治風休治燥治得火時風燥了當解表時莫攻裏當攻裏時莫解表表裏如或兩可攻後先內外分多少治濕無過似決川此箇筌蹄最分曉感謝軒岐萬世恩爭奈醯鷄笑天小子和
標本分治歌
歌曰少陽從本爲相火太陰從中濕土坐厥陰從中火是家陽明從中濕是我太陽少陰標本從陰陽二氣相包裹風從火斷汗之宜燥與濕爭下之可萬病能將火濕分掣開軒岐無縫鎖子和
標者稍末也本者根本也入門
治病必求於本
夫治病者當知標本以身論之則外爲標內爲本陽爲標陰爲本故六府屬陽爲標五藏屬陰爲本各藏府之經絡在外爲標在內爲本更人身之氣爲標血爲本以病論之先受病爲本後傳流病爲標凡治病者必先治其本後治其標若先治其標後治其本則邪氣滋甚其病益蓄若先治其本後治其標則雖病有十數證皆去矣謂如先生輕病後滋生重病亦先治輕病後治重病如是則邪氣乃伏蓋先治本故也若有中滿無問標本先治中滿謂其急也若中滿後有大小便不利亦無問標本先治大小便次治中滿謂尤急也除大小便不利及中滿三者之外其餘皆先治其本不可不愼也入門
急則治標緩則治本
如先病發熱加之吐利粥藥難入則略緩治熱一節且以定嘔進食爲先方兼治瀉待元氣稍復乃攻熱耳此緩急之宜也入門
標本用藥先後
內經曰有其在標而求之於標有其在本而求之於本有其在本而求之於標有其在標而求之於本故治有取標而得者有取本而得者有逆取而得者有從取而得者故知逆與從正行無問知標本者萬擧萬當不知標本是謂妄行
先病而後逆者治其本先逆而後病者治其本先寒而後生病者治其本先病而後生寒者治其本先熱而後生病者治其本先熱而後生中滿者治其標先病而後泄者治其本先泄而後生他病者治其本必且調之乃治其他病先病而後生中滿者治其標先中滿而後煩心者治其本人有客氣有同氣小大不利治其標小大利治其本病發而有餘本而標之先治其本後治其標病發而不足標而本之先治其標後治其本謹察間甚以意調之間者幷行甚者獨行內經
太陽少陰標本異藥
太陽膀胱之經標熱本寒其脈緊而數按之不鼓而空虛是外見虛陽而內有眞寒故仲景以薑附湯熟煎而冷服之薑附熱藥治其本寒冷服者治其標陽也是熱因寒用也少陰心之經標寒本熱其脈沈細按之洪大是外見虛寒而內有實熱仲景以大承氣湯酒製大黃而熱服之酒製熱服以除標寒大黃芒硝以瀉本熱可以爲萬世法矣綱目
手足少陰太陽四經標本寒熱不定標寒本熱者宜辛苦大寒入酒熱服以瀉其熱是寒因熱用也標熱本寒者宜辛熱大溫而冷飮以扶其眞陽是熱因寒用也陽明厥陰不從標本從乎中治是中者非中外中下之中乃隨時以取中也入門
毋伐天和
內經曰必先歲氣毋伐天和又曰無失天信無逆氣宜又曰不知年之所加氣之盛衰虛實之所起不可以爲工矣
諸病四時用藥之法不問寒熱溫凉如春時則加淸凉風藥夏月加大寒之藥秋月加溫氣藥冬月加大熱藥是不絶生化之源也錢仲陽醫小兒深得此理內經曰必先歲氣毋伐天和是爲至治東垣
淸平之世同水化也雖辛熱之藥不生他病擾攘之世同火化也若有辛熱之藥則發黃出斑變壞之病作矣蓋人內火旣動外火又侵所以辛熱發汗不如辛溫辛溫又不如辛凉藥也河間
用藥大法
大法春宜吐夏宜汗秋宜下冬宜溫及灸仲景
凡用藥必知時禁經禁病禁藥禁
時禁
時禁者必本四時升降之理汗下吐利之宜升降浮沈則順之寒熱溫凉則逆之謂春氣溫而宜凉藥夏氣熱而宜寒藥秋氣凉而宜溫藥冬氣寒而宜熱藥病在上而宜升病在下而宜降病在外而宜汗病在內而宜下東垣
春宜吐象萬物之發生使陽氣之鬱者易達也夏宜汗象萬物之浮而有餘也秋宜下象萬物之收成推陳致新也冬宜周密象萬物之閉藏使陽氣不動也東垣
經禁
經禁者足太陽膀胱經爲諸陽之首行身之後風寒所傷則宜汗傳入本則宜利小便若下之太早則變證百出此一禁也
足陽明胃經行身之前病主腹脹滿大便難宜下之若發汗利小便爲重損津液此二禁也
足少陽膽經行身之側病往來寒熱口苦胸脇痛只宜和解且膽者無出入道下則犯太陽汗則犯陽明利小便則使生發之氣反陷入陰中此三禁也東垣
病禁
病禁者如陽氣不足陰氣有餘之病則凡飮食及藥忌助陰瀉陽東垣
藥禁
藥禁者如汗多禁利小便小便多禁發汗咽痛禁發汗利小便東垣
五鬱治法
木鬱達之謂吐令條達也火鬱發之謂汗令疎散也土鬱奪之謂下無壅礙也金鬱泄之謂解表利小便也水鬱折之謂制其衝逆也內經
用藥權變
內經曰寒者熱之熱者寒之微者逆之甚者從之逆者正治從者反治從少從多觀其事也帝曰何謂反治岐伯曰熱因寒用寒因熱用塞因塞用通因通用必伏其所主而先其所因其始則同其終則異可使破積可使潰堅可使氣和可使必已
微者逆之甚者從之何謂也蓋治寒以熱必凉而行之治熱以寒必溫而行之此亦欲其調和也蓋病有微有甚微者逆治理之正也甚者從治理之權也東垣
如硝黃大寒之藥熱服是寒因熱用也如薑附大熱之藥冷服是熱因寒用也內經
積熱用苦寒藥必以薑汁酒製沈寒用熱藥如附子必用童便蜜製亦寒因熱用熱因寒用也入門
塞如腫脹補中通如痢疾宜下入門
汗下之戒
汗多亡陽下多亡陰仲景
不當汗而妄汗之奪其津液枯槁而死不當下而强下之令人開腸洞泄便尿不禁而死仲景
大汗傷氣大下傷血得效
上工治未病
上工治未病何也師曰見肝之病知肝傳脾當先實脾中工不曉相傳見肝之病不解實脾惟治肝也夫肝之病補用酸助用焦苦益用甘味之藥夫酸入肝焦苦入心甘入脾脾能傷腎之氣腎氣微弱則水不行水不行則心火盛心火盛則傷肺肺被傷則金氣不行金氣不行則肝木自愈此治肝補脾之要妙也餘藏倣此仲景
虛實補瀉
從前來者爲實邪從後來者爲虛邪此子能令母實母能令子虛是也治法曰虛則補其母實則瀉其子假令肝受心火之邪是從前來者爲實邪入肝經藥爲引用瀉心火藥爲君若肝受腎水之邪是從後來者爲虛邪以入腎經藥爲引用補肝經藥爲君是也東垣
補瀉妙訣
難經曰東方實西方虛瀉南方補北方何謂也然金木水火土當更相平東方木也西方金也木欲實金當平之火欲實水當平之土欲實木當平之金欲實火當平之水欲實土當平之東方者肝也則知肝實西方者肺也則知肺虛瀉南方火補北方水南方火也火者木之子北方水也水者木之母水能勝火子能令母實母能令子虛故瀉火補水欲令金得平木也經曰不能治其虛何問其餘此之謂也夫水者木之母子能令母實一句言病因也母能令子虛一句言治法也其意蓋曰火爲木之子子助其母使之過分而爲病今將何以處之惟有補水瀉火之治而已夫補水者何謂也蓋水爲木之母若補水之虛使力可勝火火勢退而木勢亦退此則虛子之義所謂不治之治也夫火太旺水太虧苟非滋水以勝之孰能勝也水勝火三字此越人寓意處也瀉火補水使金得以平木正所謂能治其虛也不補土不補金乃瀉火補水使金自平此法之巧而妙者苟不曉此法而不能治其虛則必是無能之人矣故曰不能治其虛何問其餘也東垣
難經曰欲泄其邪先補其虛此之謂也東垣
補瀉相兼
程明祐曰人皆知補之爲補而不知瀉之爲補知瀉之爲瀉而不知補之爲瀉陰陽迭用剛柔互體故補血以益榮非順氣則血凝補氣以助衛非活血則氣滯蓋脾爲中州水火交濟而後能生萬物也入門
求屬之法
內經曰微者調之其次平之盛者奪之汗之下之寒熱溫凉衰之以屬隨其攸利註曰假如小寒之氣溫以和之大寒之氣熱以取之甚寒之氣則下奪之奪之不已則逆折之折之不盡則求其屬以衰之小熱之氣凉以和之大熱之氣寒以取之甚熱之氣則汗發之發之不已則逆制之制之不盡則求其屬以衰之東垣
緣屬之法是同聲相應同氣相求經曰陷下者衰之夫衰熱之法同前所云火衰于戌金衰于辰之類是也東垣
治病三法
治病之道有三焉初中末也初治之道法當猛峻者謂所用藥勢疾利猛峻也緣病得之新暴感之輕得之重皆當以疾利猛峻之藥急去之
中治之道法當寬猛相濟爲病得之非新非久當以緩疾得中養正去邪相兼濟而治之臨時消息更加鍼灸其效甚速
末治之道法當寬緩寬者謂藥性平善廣服無毒惟能血氣安中使正氣多而邪氣自去更加鍼灸其效必速東垣
療病五法
療病之道有五治法焉和取從折屬也
一治曰和假令小熱之病當以凉藥和之和之不已次用取
二治曰取爲熱勢稍大當以寒藥取之取之不已次用從
三治曰從爲勢旣甚當以溫藥從之爲藥氣溫也或以寒因熱用或寒以溫用或以汗發之不已次用折
四治曰折爲病勢極甚當以逆制之逆制之不已當以下奪之下奪之不已次用屬
五治曰屬爲求其屬以衰之緣深陷在骨髓間無法可出鍼藥所不能及故求其屬以衰之東垣
滋化源
問寒病服熱藥而寒不退熱病服寒藥而熱不退其故何也啓玄子曰熱不得寒是無水也寒不得熱是無火也寒之不寒責其無水熱之不熱責其無火經云滋其化源源旣已絶藥之假不能滋其眞水火也東垣
益火之源以消陰翳壯水之主以制陽光亦滋其化源也內經
夫治寒以熱而寒彌甚治熱以寒而熱彌熾者何也蓋不知五臟有陰陽之性可因其類而取之也假如心實生熱者當益其腎腎水滋則熱將自除矣腎虛生寒當補其心心火降則寒將自除矣此所謂寒之而熱者取之陰熱之而寒者取之陽也東垣
子母補瀉
難經曰虛則補母實則瀉子註云假如肺金之病而實當竭腎水使子來求食於母則肺之實可得而平矣肺之虛當補脾土則母來生子使肺之虛可得而平矣他藏倣此錢乙
藥貴簡要
上古用一藥治一病至漢張仲景用群藥治一病雖然亦不過三五味而已其間君臣佐使分兩不同主治引經秩然有序非若後世之效驗者一方用至二三十味尤未已也丹溪云予每效仲景立方效東垣用藥庶乎品味少而藥力專精也枳朮丸乃易老張先生之所製觀其用白朮二兩以補脾枳實一兩以消痞至東垣加陳皮一兩以和胃一補一消簡而又當眞得立方之指趣也方廣
許學士釋微論曰予讀仲景書用仲景之法然未嘗守仲景之方乃爲得仲景之心也東垣
丹溪何以不法東垣而效仲景耶曰明察藥性莫如東垣蓋所謂聖於醫者也故在東垣則可多他人而效其多斯亂雜矣或曰東垣如韓信將兵多多益善蓋諱之也節齋
約方猶約囊
靈樞曰約方猶約囊也囊滿不約則輸泄方成不約則神與氣不俱故仲景以桂枝湯治外感風邪則曰若一服汗出病瘥停後服不必盡劑大承氣湯下大實大滿則曰得更衣止後服不必盡劑其愼之如此此爲大戒蓋得聖人約囊之旨也寶鑑
用藥無據反爲氣賊靈樞
班固曰有病不治得中醫倘一藥之誤悔將噬臍古人云拙醫療病不如不療與此意同入門
醫不著書
唐許胤宗不著書或勸之著書貽後世答曰醫者意也思慮精則得之脈之候幽而難明吾意所解口莫能宣也古之上醫要在視脈病乃可識病與藥値惟用一物攻之氣純而愈速今人不善爲脈以情度病多其物以幸有功譬如獵不知兎廣絡原野冀一人獲之術亦疎矣一藥偶得他藥相制不能專力此難愈之驗也脈之妙處不可言傳虛著方論終無人能悟此吾所以不著書也入門
孫眞人曰醫者意也隨時增損物無定方眞知言哉千金
通則不痛
痛則不通不通則痛又云諸痛爲實痛隨利減世多以下之爲利假令痛在表者實也痛在裏者實也痛在血氣者亦實也故在表者汗之則愈在裏者下之則愈在血氣者散之行之則愈豈可以利爲下乎作通字訓則可矣東垣
諸痛皆屬火寒凉藥不可峻用必用溫散之藥
諸痛不可補氣不可用人參蓋補氣氣旺則不通而痛愈甚矣
溫之以氣
內經曰形不足者溫之以氣溫者養也溫之者所以調其飮食適其起居澄心息慮從容以待其眞氣之復常也禮記所謂柔色以溫之此溫字正與彼同或以藥扶助之亦溫養也東垣乃以溫爲溫凉之溫謂宜溫藥以補元氣而瀉火邪亦賢者之一失也
人病不過寒濕熱燥
夫寒濕屬陰燥熱屬陽人之爲病不過二者而已善用藥者以苦寒而泄其陽以辛溫而散其陰病之不愈者未之有也余嘗以防風通聖散治熱燥生料五積散治寒濕各得其效也醫鑑
至陽佐以至陰
太白丹佐以硝石來復丹用硝石之類至陽佐以至陰與仲景白通湯佐以人尿猪膽汁大意相同所以去格拒之寒兼有伏陽不得不爾如無伏陽不必以陰藥佐之也湯液
勿傷胃氣
凡治雜病先調其氣次療諸疾無損胃氣是其要也若血受病亦先調氣謂氣不調則血不行又氣爲之綱卽夫也夫不唱婦不隨也東垣
凡攻擊之藥有病則病受之病邪輕藥力重則胃氣受傷夫胃氣者淸純冲和之氣惟與穀肉菜果相宜藥石皆偏勝之氣雖參芪性亦偏況攻擊之藥乎東垣
凡疾病量人素氣弱者當去苦寒之藥多加人參黃芪甘草之類瀉火而先補元氣東垣
肥瘦用藥
肥人氣虛多痰宜豁痰補氣瘦人血虛有火宜瀉火滋陰入門
肥人補氣面白補氣
面白人不可多服發散藥以其氣虛而又虧之也面黑人不可多服黃芪以其氣實而又補之也氣實人因服黃芪過多而喘者三拗湯方見咳嗽以瀉之
食療治病
孫眞人曰醫者先曉病源知其所犯以食治之食療不愈然後命藥不特老人小兒相宜凡驕養及久病厭藥窮乏無財者俱宜以飮食調治之也入門
治病八要
經曰病有八要不知其要病將安去乃表裏寒熱虛實邪正而已入門
病有不可補者四
乃瘧疾狂疾水氣脚氣也醫說
表裏虛實藥
麻黃瀉表之實桂枝補表之虛硝黃瀉裏之實薑附補裏之虛雲岐
表虛宜桂枝湯方見寒門表實宜麻黃湯方見寒門裏虛宜小建中湯方見虛勞裏實宜調胃承氣湯方見寒門東垣
風熱燥濕寒治法
風屬陽善行數變自外而入以鬱正氣故治風多行氣開表藥又風入久變熱熱能生痰宜用祛風化痰藥又熱極生風風能燥液宜用淸熱潤燥藥
治熱以寒寒藥屬陰故治熱多陰藥又鬱火宜發散宜用風門藥火鬱則發之宜升陽散火
濕因氣虛不能運化水穀而生宜用補氣除濕藥又宜溫中消導藥行濕利大小便藥
燥因血虛而然蓋血虛生熱熱生燥是也宜解熱生津藥及滋血潤燥藥
治寒以熱熱藥屬陽故治寒多陽藥外寒宜汗散宜用風門藥寒從汗解也古庵
治病先去根
治病之法先去病根然後可用收澁若澣衣然先去垢膩然後可加粉飾也
張戴人曰養生與攻痾本自不同今人以補劑療病宜乎不效也綱目
十八劑
輕劑淸劑解劑緩劑寒劑調劑甘劑火劑暑劑淡劑濕劑奪劑補劑平劑榮劑澁劑溫劑和劑是爲十八也紺珠
輕劑防風通聖散發表方見風門
淸劑凉膈散積熱方見火門
解劑小柴胡湯和解方見寒門
緩劑大柴胡湯裏熱方見寒門
寒劑大承氣湯痞實滿方見寒門
調劑調胃承氣湯胃熱方見寒門
甘劑天水散虛熱方見暑門
火劑黃連解毒湯瀉火方見寒門
暑劑白虎湯中暑方見寒門
淡劑五苓散利水方見寒門
濕劑三花神祐丸泄水方見下門
奪劑三黃丸瀉熱方見火門
補劑防風當歸飮子補虛方見火門
平劑四君子湯氣虛方見氣門
榮劑四物湯血虛方見血門
澁劑胃風湯血痢方見大便
溫劑理中湯中寒方見寒門
和劑平胃散和胃方見五藏
用藥凡例
凡諸風以防風爲君解利傷風以防風爲君白朮甘草爲佐是風宜辛散也
凡解利傷寒以甘草爲君防風白朮爲佐是寒宜甘發也
凡眼暴發赤腫以防風黃芩爲君以瀉火黃連當歸爲佐以和血眼久病昏暗以熟地黃當歸爲君羌活防風爲臣甘菊甘草爲佐
凡痢疾腹痛以白芍藥甘草爲君當歸白朮爲佐水瀉茯苓白朮爲君芍藥甘草爲佐
凡嗽以五味子爲君痰以半夏喘以阿膠爲佐熱以黃芩爲佐
凡瘧以柴胡爲君
凡小便不利以黃柏知母爲君茯苓澤瀉爲佐
凡下焦有濕以草龍膽防己爲君甘草梢黃柏爲佐
凡痔漏以蒼朮防風爲君甘草芍藥爲佐
凡諸瘡以黃連當歸爲君甘草黃芩爲佐東垣
吐
春宜吐
仲景大法春宜吐象萬物之耕耨科斫使陽氣之鬱者易達也東垣
吐乃古法
吐汗下三法乃上古高醫用之神妙莫測今庸下之流止看諸方不知治法不識源流不行聖人法去聖日遠可勝惜哉綱目
病在上宜吐
內經曰其高者因而越之越謂吐也
涌劑難用
涌謂吐也三法中惟涌劑爲難用汗下則一定法也故丹溪先生特註吐爲詳者恐人不深造其理徒蒼皇顚倒反有害於病者耳
吐藥
宜用瓜蔕散獨聖散稀涎散豆參散三聖散二仙散靑黛散二神散三仙散四靈散五玄散六應散不臥散撩膈湯梔豉湯藜蘆散雄黃散
瓜蔕散
治頑痰或食積在胸中爲昏眩悶亂瓜蔕炒赤小豆各等分右爲末每二錢溫漿水調下取吐爲度東垣
一方先取豉一合溫水七合煮取汁和藥末一錢頓服不吐再服快吐乃止仲景
一方每服一錢藥下便臥欲吐且忍之良久不吐取二錢溫水二合和服以手指探喉中便吐活人
獨聖散
治諸風諸癎痰涎涌溢瓜蔕炒黃爲末每取五分病重者一錢熟水調下如不吐再進一服醫鑑
一方藥末二錢茶末一錢酸虀汁調下以吐爲度
如吐風痰加全蝎五分微炒如有蟲者加猪油五七點雄黃末一錢甚者加芫花末五分立吐蟲出如濕腫滿加赤小豆末一錢
又一方名獨聖散治痰涎塞胸瓜蔕鬱金各等分右細末每一錢或二錢酸虀汁調下鵝翎探吐
稀涎散
治風涎塞喉氣不通猪牙皂角四挺去皮子明白礬一兩右爲末溫水調下半錢病重者一錢不大嘔吐只微微出稀冷涎一二升便醒得效
一方二味等分
又一方皂角明礬半夏各等分爲末每二錢白湯調下名曰稀涎散入門
豆參散
吐痰輕劑也赤小豆苦參右爲末酸漿水調服鵝翎探之綱目
三聖散
治陰癎及癲狂防風三兩瓜蔕二兩藜蘆一兩右爲麤末每服約半兩以虀汁三茶盞先用二盞煎至三五沸傾去虀汁次入水一盞煎至三沸却將先汁二盞同一處熬二沸去渣澄淸放溫徐徐服之以吐爲度不必盡劑
此方汗吐下俱行防風發汗瓜蔕下泄藜蘆涌吐吐罷可與氷水或新水降心火勿食熱物必用全書
二仙散
吐劑瓜蔕好茶各等分右爲末每二錢虀汁調下子和
靑黛散
治風痰壅塞猪牙皂角二片玄胡索七箇靑黛二錢右爲末取一字水調令病人仰臥灌男左女右鼻中却令正坐咬筆管其涎自出得效
二神散
吐瘧常山二兩藜蘆五錢右麤末取二錢水一鍾煎至七分溫服
三仙散
與三聖散同方見上
四靈散
吐之輕劑人參蘆二錢赤小豆甘草各一錢半瓜蔕一錢右末每取一二錢虀汁調下
五玄散
吐之重劑藜蘆五錢明礬二錢猪牙皂角綠礬赤小豆各一錢右末每一錢漿水調下
六應散
鬱金滑石川芎各等分右爲末每二錢虀汁調服
不臥散
治中風卒倒搐鼻卽甦川芎一兩半石膏七錢半藜蘆五錢生甘草一錢半右細末口中噙水取一字搐入鼻中
撩膈湯
治傷寒初胸滿痰壅寒熱頭痛桃枝梢東引者柳枝梢各一錢甘草生二錢半烏梅肉三枚梔子仁二錢半右剉同漿水一大盞半煎至一盞去滓空心分二服相次服盡以吐爲度寶鑑
梔豉湯
治胸膈痰壅發躁大梔子四枚豆豉六錢右水煎飮得吐止瓜蔕性猛不如梔豉湯更妙梔豉之苦寒更入酸虀水少許以吐胸中之邪入門
仲景用梔子爲吐藥梔子本非吐藥爲邪氣在上拒而不納故令上吐邪得以出經曰其高者因而越之此之謂也湯液
藜蘆散
久瘧欲吐不吐宜吐之藜蘆末五分溫虀水調下以吐爲度綱目
雄黃散
治同上雄黃瓜蔕赤小豆各一錢右末每半錢溫水調下以吐爲度綱目
取吐法
須天氣淸明行之病急則不拘此法吐時宜辰卯二時內經曰平旦至日中天之陽陽中之陽也仲景大法春宜吐是天氣在上人氣亦在上一日之氣辰卯是其候也故宜早不宜夜先令病人隔夜不食
凡吐時先以布繫腰腹於無風處空心或半空心時得天氣淸朗爲好如風痰急病及傷食者不拘此例以吐爲度入門
凡吐時能令人目翻吐時令閉雙目或不省人事則令人以手密掩之爲可得效
助吐法
服吐藥療痰者以釵股或鷄翎探引若不出以虀汁投之不吐再投且投且探無不出者吐至昏眩愼勿驚疑書曰若藥不瞑眩厥疾不瘳如發頭眩可飮氷水立解如無氷水新汲水亦可强者一二吐而安弱者可作三次吐之庶無損也吐之次日有頓復者有轉甚者蓋引之而上未平也數日當再爲之如覺渴者氷水新水瓜梨凉物皆不禁惟禁食過飽硬物乾脯難化之物子和
凡服吐藥不須盡劑服藥後約人行十里未吐以溫茶一鍾入香油數點投之良久以鵝翎探喉中徐徐牽引得吐卽止未吐則再投藥以吐爲度
服藥如不吐含砂糖一塊涎出不損人皆自吐之法不用手探也入門
凡用瓜蔕良久涎未出含砂糖一塊下咽卽涎出吐之仲景
如服藥不吐熱虀水投之卽吐
虛人宜少吐如藥力過時不吐者飮熱湯一升以助藥力若服藥過多者飮水解之活人
灌鼻法
凡卒急病口噤無門下藥者如吐藥痰藥皆從鼻灌入下咽則便吐子和
欲吐風涎取皂角以漿水浸春秋四日夏二日冬七日揉去渣熬爲膏攤紙上陰乾用時以水化開灌入鼻內良久涎出爲效若吐多欲止之飮溫鹽湯一二口卽止入門
可吐證
傷寒初邪氣未傳裏瓜蔕散吐之
傷寒初胸煩懊惱梔豉湯吐之
中風不省涎盛稀涏散吐之
風頭痛若不吐涎久則瞽目瓜蔕散吐之
頭風後有目疾半明可救防風散吐之
暗風久不差鬱金散吐之
陽癎久不愈未成癡呆稀涎散吐之
陰癎三聖散吐之
諸癎不省半生半熟湯吐之
多食生膾等物胸膈不快瓜蔕散吐之
久患脇痛獨聖散加蝎梢半錢吐之
痰瘧久瘧常山散吐之雄黃散亦可
蛟龍病腹脹如鼓糖毬散吐之
癲狂久不愈三聖散吐之後用承氣湯下之
諸厥不省三聖散鼻內灌之吐涎立效
破傷風角弓反張三聖散吐之後用藥汗下之保命
不可吐證
病勢危劇老弱氣衰者不可吐
諸吐血嘔血咯血唾血嗽血崩血失血者皆不可吐
病人無正性妄言妄從者不可吐
主病者不辨邪正之說不可吐
性行剛暴好怒憙淫之人不可吐子和
諸亡血及諸虛家皆不可吐入門
下部脈不見宜吐
內經曰上部有脈下部無脈其人當吐不吐者死何謂下部無脈此爲木鬱也瓜蔕散吐之
解曰盛食塡塞於胸中兩寸脈當主事兩尺脈不見其理安在蓋胸中者肺也肺者手太陰金也金主殺伐金能克木故肝木生發之氣伏於地下非木鬱而何吐去上焦陰土之物木得舒暢則鬱結去矣此乃天地交而萬物通也東垣
止吐法
服瓜蔕吐不止煎麝香湯解之下咽立止
服藜蘆吐不止葱白湯解之
服石藥吐不止以甘草貫衆湯解之
服諸草木吐不止以麝香湯解之
丁香甘草白朮總解諸藥吐子和
甘草總解諸藥吐不止
白湯亦總解
單方
凡藥升動眞氣者皆能吐如防風桔梗芽茶山梔川芎蘿葍子之類是也
凡十六種
瓜蔕
主食諸苽果病在胸膈中者皆吐下之
又吐痰涎塞咽喉不下宜用瓜蔕散本草
唐宰相王鐸爲會昌節度使姬妾數百皆帶蘭麝所過十里之外瓜蓏皆不實足見麝香能解瓜毒醫說
藜蘆
大吐上膈風涎暗風癎病上有藜蘆散是也本草
苦參
能吐人若熱結胸用此爲末醋湯調二錢服卽吐本草
苦瓠
令人吐取切煮食之勿多服有毒本草
梔子
能吐胸膈煩燥作湯服吐之子和
凡用梔子湯非吐人之藥以其燥熱鬱結之甚而以藥頓攻之不能開通故用此發達
山梔無豉吐不宣入門
鬱結令氣通宣行而已
松蘿
煮湯可爲吐藥
能吐胸中客熱痰涎本草
柳枝皮
主痰熱在胸可爲吐湯本草
人參蘆頭
能吐人凡防風桔梗等之蘆頭皆氣脈上行故煮湯服皆能發吐
最宜虛人
白礬
吐痰却水故也上有稀涎散是也本草
赤小豆
末能吐人傷寒飮冷見食則啘取末二錢酸漿水調服探吐子和
蘿葍子
能吐食積痰取子五合炒擂和漿水濾汁入油與蜜少許旋旋溫服
鰕汁
能吐人又吐風痰取鰕帶穀半斤入醬薑葱等料物煮汁先吃鰕後飮汁以物探吐之
茶
能吐人取茗煎湯多飮探吐之本草
半生半熟湯
卽百沸湯與新汲水各一椀相和飮之卽吐名曰陰陽湯本草
逆流水
凡欲吐取逆流水調藥服之卽吐
鹽湯
能吐詳見霍亂
倒倉法
腸胃爲市無物不有而穀爲最多故謂之倉也倒者傾去舊積而滌濯使之潔淨也人之飮食寧無過傷停痰瘀血日積月深中宮不淸矣土德不和矣誠於中形於外發爲癱瘓爲勞瘵爲蠱脹爲癲疾爲無名奇病先哲製爲萬病元溫白元等劑攻補兼施非不工巧然不若倒倉之爲便捷也黃牡牛肥肉二十斤或十五斤取長流水於大鍋內煮爛水耗則添熱湯不可用冷水以肉爛成渣融入湯中爲液爲度綿濾去滓取汁再入鍋中文武火熬至琥珀色則成矣每飮一鍾少時又飮如此積數十鍾冬月則重湯溫飮病在上欲其吐多病在下欲其利多病在中者欲其吐利俱多全在活法視所出之物可盡病根則止其吐利後或渴不得飮湯取自己小便飮一二椀名曰輪迴酒一名還魂湯非惟止渴抑且可以滌濯餘垢行後覺飢甚與淡粥食之三日後始與小菜羹半月後覺精神渙發形體輕健沈痾悉安矣其後須五年忌食牛肉夫牛坤土也黃土之色也以順爲德而效法乎健以爲功者牡之用也肉者胃之樂也熟而爲液無形之物也積聚久則形質成依附腸胃回薄曲折處以爲棲泊之窠臼自非剖腸刮骨之神妙孰能去之豈以合勺銖兩之丸散窺犯其藩墻戶牖乎肉液之散溢腸胃受之有如洪水泛漲其浮莝陳杇皆推逐蕩漾順流而下不可停留表者因吐而汗淸道者自吐而涌濁道者自泄而去凡屬滯礙一洗而盡牛肉全重厚和順之性盎然渙然潤澤枯槁補益虛損寧無精神渙發之樂乎方出於西域之至人於中年後可行一二次却疾養壽之一助也
未行此法前一月不可近婦人行此法後半年不可近婦人三年勿喫牛肉如性急好色不守禁忌者不可行此法也
疝病黃病久者倒倉法皆好
輪迴酒
倒倉法全籍自飮輪迴酒十餘杯以祛逐餘垢迎接調勻新布榮衛使藏府肓膜生意敷暢有脫胎換骨之功也多嫌其穢因致中輟而功虧一簣若非明物理通造化者其肯視爲美醞良味乎
倒倉須忍煩惱
大槪中間飮七八鍾時藥力經涉經絡骨節搜逐宿垢正邪寧不牴牾悉有急悶似痛似痛自有惡況此皆好消息邪不勝正將就擒耳尤須寧耐忍受又於欲吐未吐欲泄未泄交作皆有惱括意思皆歡喜樂受一以靜處之此等有太半日景象不先說知使方寸瞭然鮮有不張皇者矣
倒倉之義
倒倉者傾倒倉稟之陳腐也脾胃與大小腸有食積痰飮爲腹痛痞癖食瘧黃疸痞滿惡心噫氣呑酸等證行之無不應手獲效其餘一應氣血虛損與反胃嗝噎鼓脹勞瘵大風眞病已成及肥白氣虛之人脈虛軟無力者切不可輕試也正傳
霞天膏
此方卽倒倉古法傳自西域異人黃牯牛一具選純黃肥澤無病纔二三歲者宰取四腿項脊去筋膜將精肉切成塊如栗子大秤四五十斤於靜室大鍋中以長流水不時攪動水耗則旋添熱湯常使水淹肉至五六寸掠去浮沫直至肉爛如泥濾去滓將汁再入小銅鍋用桑柴文武火煮不住手攪不添熱湯只用汁煮漸如稀餳滴水中不散色如琥珀其膏成矣火候最要用心否則壞矣大段每肉十二斤煉膏一斤爲度磁器盛之是名霞天膏也用調藥劑初少漸多沸熱自然熔化用和丸劑則每三分攙白麪一分同煮成糊或用煉蜜寒天久收若生黴用重湯煮過熱天則冷水窨之可留三日飛霞
治痰之藥南星半夏所以燥之橘紅枳殼所以散之茯苓猪苓所以滲之黃連黃芩所以降之巴豆附子流通之義竹瀝瓜蔞潤下之義夫老痰稠粘膠固於胸臆之間依附盤泊於腸胃之外苟非霞天膏之浸潤流動而能從上從下以出之乎夫用此膏吐瀉以去痰積則不致虛損元氣所以爲美也前倒倉法能治癱勞鼓噎之證乃虛氣有痰積也愚意治此四證於補虛藥中加霞天膏以去痰積必然安愈無人知此之妙訣也
汗
當與津液門參看
夏宜汗
仲景大法夏宜汗傷寒論
汗無太早
凡汗俱宜午時前發汗午後陰分不宜故曰汗不太早汗不厭早緊急則不拘晨夜以衣被覆首裹足向火服藥緩緩得汗令手足濈遍爲佳入門
早者非預早之早乃早晩之早也謂當日午以前爲陽之分當發汗午後陰之分也不當發汗故曰汗無太早汗不厭早是謂善攻東垣
發汗法
凡發汗欲令手足俱周濈濈然一時許爲佳不欲如水淋漓服湯中病卽已不必盡劑然發汗須如常覆腰以上厚衣覆腰以下蓋腰以上淋漓而腰以下至足心微潤病終不解令腰脚間須令汗氣周遍爲度得效
發汗緩急
凡發汗溫服湯藥其方雖言日三服若病劇不解當促其間可半日中盡三服若與病相阻卽便有所覺重病者一日一夜當晬時觀之如服一劑病證猶在則當復作本湯服之至有不肯汗出服三劑乃解若汗不出者死病也仲景
蒸劫發汗
蒸法以薪火燒地良久掃除去火以水洒之取蠶沙柏葉桃葉糠麩皆可用相和鋪燒地上可側手厚上鋪草席令病人臥溫覆之夏月只布單覆之汗移時立至竢周身至脚心自汗漐漐乃用溫粉方見津液撲止汗最得力者蠶沙桃葉柏葉也無蠶沙亦得此極急則可愼莫再作促壽也得效
促汗夭壽
詳見寒門
可汗證
內經曰其在皮者汗而發之又曰其在表者漬形以爲汗
凡中風傷寒諸雜病有表證皆可汗之
麻黃湯桂枝湯治傷寒表證可汗方幷見傷寒
小續命湯通氣驅風湯治中風表證可汗方幷見中風
葛根解肌湯升麻葛根湯治四時傷寒瘟疫方幷見傷寒
羌活冲和湯治四時傷風傷寒疫厲及感冒諸證皆可汗方幷見傷寒
不可汗證
瘡家雖有身痛不可發汗發汗則成痓中景
鼻衄者不可發汗凡失血皆同蓋血與汗異名而同類故奪血者無汗奪汗者無血今血妄行爲熱所逼若更發其汗則反助熱邪重竭津液必變凶證故不可汗也仲景
傷寒少陰證欲寐但厥者忌强發汗發汗則必動其血九竅出血不治仲景
汗多亡陽
大汗傷氣得效
汗者本所以助陽也若陽受陰邪寒結無形須當發去陰邪以復陽氣陰邪旣去而復汗之則反傷陽也經曰重陽必陰故陽氣自亡汗多亡陽此之謂也東垣
解肌
解肌謂微汗也入門
大抵解肌葛根第一柴胡次之綱目
單方
凡十一種
石膏
解肌出毒汗本草
碎取一兩煎服發陽明經汗
麻黃
發表出汗根節能止汗本草
麻黃無葱汗不發入門
人參佐麻黃表實無汗者一服卽效入門
水萍
發汗甚於麻黃治中風癱瘓熱毒卽風門去風丹是也
取五錢水煎服
葛根
能解肌
出陽明經汗剉取一兩水煎服之
荊芥
發汗又治血風水煎服之
薄荷
發毒汗又治風熱出汗本草
紫蘇葉
發汗散表氣本草
久汗不出加靑皮紫蘇葉則汗卽出
木賊
能發汗去節用之
忍冬草
能出汗俗方
葱白
能發汗已上幷煮湯飮本草
淸酒
能發汗俗方
下
當與大便不通門參看
秋宜下
仲景大法秋宜下
下無太晩
非待久之晩乃當日巳後爲陰之分也下之謂當巳前爲陽之分也故曰下無太晩下不厭晩是謂善守東垣
凡下積聚癲狂須五鼓或平朝空心服湯傷寒潮熱不納飮食者巳時以後尤好故曰下無太晩下不厭晩雜病皆同入門
宜下證
凡轉下須體認明白在陽明胃經則不拘日數而下之過時失下則氣血不通四肢便厥不識者疑爲陰厥復進熱藥禍如反掌得效
凡用下藥若不渴者知不在有形也則不當下若渴者則知纏有形也纏有形是爲在裏在裏則當下三承氣湯擇用之東垣
促下法
凡服利藥久不利則進熱粥一椀若利過不止進冷粥一椀蓋藥熱則行冷則止故也仲景
如服藥不得通用蜜導法方見大便凡下藥用湯勝丸蓋水能淨萬物故也入門
下多亡陰
大下傷血得效
下者本所以助陰也若陰受陽邪熱結有形須當除去已敗壞者以致新陰若陽邪旣去而復下之反亡陰也經曰重陰必陽故陰氣自亡下多亡陰此之謂也東垣
下法宜愼
大凡攻擊之藥有病則病受之病邪輕而藥力重則胃氣受傷夫胃氣者淸純冲和之氣也惟與穀肉菜果相宜藥石皆是偏勝之氣雖參芪性亦偏況攻擊之藥乎東垣
大下後難禁
凡誤用大黃芒硝令人下利不禁理中湯方見傷寒加炒糯米烏梅東壁土救之入門
下藥
宜用全眞丸神芎導水丸導水丸舟車丸舟車神祐丸三花神祐丸大聖濬川散搜風丸四生丸解毒丸木香順氣丸三黃解毒丸開結枳實丸通膈丸宣毒丸禹功散靈寶丹方見大便大承氣湯小承氣湯調胃承氣湯三一承氣湯六一順氣湯五方幷見寒門
全眞丸
治三焦壅滯大小便不通浮腫脹滿黑牽牛子炒四兩生四兩同硏取頭末四兩大黃泔浸三日逐日換泔取出切焙爲末二兩右皂角二兩去皮弦子水一大椀浸一宿入蘿葍一兩切片同熬至半椀去滓再熬至二盞和丸梧子大每服二三十丸米飮下不時以利爲度一名保安丸鉤玄
一方黑牽牛半生半炒取頭末大黃枳殼檳榔各五錢水丸梧子大亦名全眞丸
導水丸
治一切濕熱鬱滯能宣通氣血黑丑頭末滑石各四兩大黃黃芩各二兩右末水丸小豆大溫水下十丸至十五丸以利爲度一名藏用丸一名顯仁丸宣明
加入法濕熱腰痛或久雨加甘遂遍身走注腫痛加白芥子熱毒腫痛久旱加朴硝氣血滯腸胃秘澁加郁李仁腰腿沈重加商陸入門
神芎導水丸
治勞瘵停濕二陽病熱鬱黑丑頭末滑石各四兩大黃二兩黃芩一兩黃連川芎薄荷各半兩劑法服法同導水丸綱目
舟車丸
治濕熱盛疎導二便黑丑頭末四兩大黃二兩甘遂大戟芫花靑皮陳皮各一兩木香五錢右末水丸梧子大每五六十丸白湯下以快利爲度綱目
舟車神祐丸
主一切水濕盛病黑丑頭末四兩大黃二兩甘遂大戟芫花幷醋炒各一兩靑皮陳皮木香檳榔各半兩輕粉一錢右末水丸服如上法綱目
三花神祐丸
治一切水濕腫滿黑丑頭末二兩大黃一兩芫花甘遂大戟各五錢輕粉一錢右末水丸小豆大初服五丸每服加五丸以溫水下宣明
大聖濬川散
治一切水濕又下諸積之聖藥黑丑頭末大黃煨郁李仁各一兩芒硝三錢半木香三錢甘遂半錢右末水丸梧子大每服十丸至十五丸綱目
搜風丸
治風熱大小便結滯黑丑頭末四兩滑石大黃黃芩蛤粉天南星各二兩乾薑白礬生半夏寒水石各一兩人參茯苓薄荷各五錢藿香二錢右末水丸小豆大每十丸至二十丸薑湯下河間
四生丸
治一切積熱及痰熱黑丑頭末大黃皂角各二兩朴硝五錢右末水丸梧子大白湯下三十丸宣明
解毒丸
治一切熱毒癰腫瘡瘍咬牙驚悸大黃黃芩黃連梔子滑石黑丑頭末各五錢右末水丸梧子大溫水下三四十丸宣明
木香順氣丸
治濕熱通利二便大黃三兩黑丑頭末生一兩熟一兩靑皮檳榔各一兩木香五錢右爲末每藥末四兩加神麯一兩三錢蜜丸梧子大溫水下四五十丸拔粹
三黃解毒丸
黑丑頭末四兩滑石三兩大黃黃芩黃連梔子各二兩劑法服法同解毒丸回春
開結枳實丸
宣導凝結消化痰飮升降滯氣通行三焦滋榮心肺灌漑肝腎補助脾胃轉行百脈黑丑頭末二兩皂角旋覆花各一兩枳實白朮半夏南星炮苦葶藶炒白礬焙大黃靑皮木香各五錢右末薑汁糊和丸梧子大薑湯下三四十丸十三方
通膈丸
下濕熱通利二便黑丑頭末大黃木通各等分右爲末水丸黍米大每服三五十丸雲岐
宣毒丸
治同上黑丑頭末四兩大黃煨二兩靑皮陳皮蒼朮當歸各一兩右爲末煮蘿葍硏和丸梧子大溫水下五十丸綱目
禹功散
治寒疝黑丑頭末一錢茴香二錢半加木香一錢右末每二錢薑湯調下醫鑑
單方
凡十四種
大麻仁
治腸胃結熱通利大小便擣取汁煮作粥服之本草
脂麻油
潤腸胃通利大小腸下熱結空心飮一二合大府卽通本草
桃花萼
破積聚利大小便花落時取萼和麪作燒餠食之本草
千金子
一名續隨子利大小腸爲末飮調一二錢或作丸服本草
大黃
通利水穀蕩滌腸胃剉取五錢水煎服或作丸服之亦可本草
黑牽牛子
黑者主水白者主氣取頭末二錢卽下利作丸服亦良本草
檳榔
宣利藏府壅滯氣細硏爲末每二錢蜜水調下本草
甘遂
破積聚利水穀道爲末調飮服或作丸服本草
大戟
破癥結利大小腸或剉三錢水煎服或作丸作散服本草
芫花
利五藏通水道水煎服或末服丸服幷佳本草
郁李仁
通泄五藏治關格不通爲末飮調二錢服或丸服亦佳本草
芒硝
破積聚利大小便溫湯和服一二錢或入丸散服本草
巴豆
去胃中寒積利水穀道去皮油爲末入丸散用之本草
商陸
通利大小腸瀉十水腫取白色者末服或丸服良本草
雜病篇卷之二
風
中風微漸
凡人初覺食指次指麻木不仁或不用者三年內必中風之候也宜先服愈風湯天麻丸方幷見下各一兩料此治之先
聖人治未病之病知未來之疾此其良也其中風者必有先兆之證覺大拇指及次指麻木不仁或手足少力或肌肉微掣者此先兆也三年內必有大風宜調其榮衛先服愈風湯天麻丸或加減防風通聖散方見下可以預防
竹瀝枳朮丸方見痰飮與搜風順氣丸方見大便相間服之亦可預防醫鑑
凡人手足漸覺不隨或臂膊及髀股指節麻痺不仁或口眼喎斜言語蹇澁或胸膈迷悶吐痰相續或六脈浮滑而虛軟無力雖未致於倒仆其爲中風暈厥之候可指日而定矣早當從丹溪之法調治之正傳
初覺風氣便服愈風湯及天麻丸相爲表裏乃治未病之聖藥也易老
調治預防
左半身不遂左手脈不足者以四物湯方見血門爲主治
右半身不遂右手脈不足者以四君子湯方見氣門爲主治
痰盛者二陳導痰等湯方見痰飮兼用之
氣血兩虛而挾痰者八物湯方見虛勞加南星半夏枳實竹瀝薑汁之類
若眞元漸復痰飮漸消或覺風邪未退者仍以羌活愈風湯防風通聖散加減調治而安正傳
更加灸法尤好
熱生風
凡濕生痰痰生熱熱生風
風病多因熱甚俗云風者言末而忘其本也非謂肝木之風實甚而卒中之亦非外中於風良由將息失宜而心火暴盛腎水虛衰不能制之則陰虛陽實而熱氣怫鬱心神昏冒筋骨不用而卒倒無所知也多因五志喜怒思悲恐過極而卒中者由五志過極皆爲熱甚故也河間
熱者風之體也風生於熱以熱爲本而風爲標也凡有風者卽風熱病也河間
鄕里有人忽覺心腹中熱甚服治風藥而愈後到夷陵見一太守夏月忽患熱甚不免以水洒地設簟臥其上令人扇之次日急中風數日而殂及到澧陽見一老婦夏中亦患熱夜出臥廳上次日中風其子煎飮小續命湯更召醫調治數日而愈始知人之中風因心腹中多大熱而後作也熱生風信哉資生
肥人多中風
所謂肥人多中風者肥則腠理緻密而多鬱滯氣血難以通利故多卒中也河間
凡人年逾五旬氣衰之際多有此疾壯歲之人無有也若肥盛則間有之亦是形盛氣衰而然也東垣
肥人多中風者以其氣盛於外而歉於內也肺爲氣出入之道人胖者氣必急氣急則肺邪盛肺金克木膽爲肝之府故痰涎壅盛治法先須理氣爲急藿香正氣散方見寒門加南星木香防風當歸非特治中風之證中惡中氣尤宜醫鑑
中風所因
內經曰風者百病之長也至其變化乃爲他病故有偏風腦風目風漏風內風首風腸風泄風又有肺風心風肝風脾風腎風胃風勞風等證詳見本經
河間曰風病多因熱盛詳見上
東垣曰中風者非外來風邪乃本氣病也詳見上
丹溪曰風之爲病西北氣寒爲風所中者誠有之東南氣溫而地多濕有風者非風也皆濕生痰痰生熱熱生風也經曰亢則害承乃制河間曰土極似木數千年得經意者河間一人耳
王安道曰昔人主乎風河間主乎火東垣主乎氣丹溪主乎濕反以風爲虛象而大異於昔人以予觀之昔人三子之論皆不可偏廢殊不知因于風者眞中風也因火因氣因于濕者類中風而非中風也
王安道有論三子與昔人論風之不同而立眞中類中之目愚竊疑焉夫中風之證蓋因先傷於內而後感於外之候也但有標本輕重之不同耳假如百病皆有因有證古人論中風者言其證也三先生論中風者言其因也知乎此則中風之候可得而詳論矣正傳
中風大證
風中於人曰卒中曰暴仆曰暴瘖曰蒙昧曰口眼喎噼曰手足癱瘓曰不省人事曰語言蹇澁曰痰涎壅盛醫鑑
賊風虛邪中人
黃帝問曰余聞四時八風之中人也故有寒暑寒則皮膚急而腠理閉暑則皮膚緩而腠理開賊風邪氣因得以入乎將必須八正虛邪乃能傷人乎少師曰不然賊風邪氣之中人也不得以時然必因其開也其入深其內極其病人也卒暴因其閉也其入淺以留其病也徐以遲帝曰有寒溫和適腠理不開然有卒病者其故何也少師曰人與天地相參也與日月相應也故月滿則海水西盛人血旣積肌肉充皮膚緻毛髮堅腠理郄煙垢着當是之時雖遇賊風其入淺不深至其月郭空則海水東盛人氣血虛其衛氣去形獨居肌肉減皮膚縱腠理開毛髮殘膲理薄煙垢落當是之時遇賊風則其入深其病人也卒暴靈樞
邪風之至疾如風雨故善治者治皮毛其次治肌膚其次治筋脈其次治六府其次治五藏治五藏者半死半生也內經
邪承虛入是謂虛邪內經
邪之所溱其氣必虛留而不去其病則實內經
中風大法有四
一曰偏枯半身不遂二曰風痱身無痛四肢不擧三曰風懿奄忽不知人四曰風痺諸痺類風狀千金
偏枯
血氣偏虛半身不遂肌肉枯瘦骨間疼痛謂之偏枯直指
虛邪偏客于身半其入深內居榮衛榮衛稍衰則眞氣去邪氣獨留發爲偏枯仲景
偏枯者半身不遂肌肉偏不用而痛言不變智不亂病在分腠之間宜溫臥取汗且巨鍼取之仲景
偏枯者手足爲邪氣阻塞脈道而然痿病則陽明虛宗筋縱帶脈不引而然痱病有言變志亂之證痿病則無之蓋痱病發于擊仆之暴痿病發于怠惰之漸明是兩疾也綱目
風痱
神智不亂身體無痛四肢不擧一臂不遂謂之風痱直指
痱之爲病身無痛四肢不收志亂不甚其言微知可治甚則不能言不可治仲景
風痱者緩者四肢不擧急則一身皆仰或左癱右瘓或一臂不遂智亂不能言者難治宜換骨丹神仙飛步丹脾實者膏粱之疾宜疎風順氣元方見大便脾虛者十全大補湯方見虛勞八寶回春湯入門
痱廢也卽偏枯之邪氣深者痱與偏枯是二疾其偏枯身偏痛而言不變志不亂邪在分腠之間卽東垣所謂邪中府也痱病身無痛手足不遂而言瘖志亂者邪入于裏卽東垣所謂邪中藏也綱目
風懿
忽然迷仆舌强不語喉中窒塞噫噫有聲謂之風懿直指
風癔者一作懿卒倒喎斜不語身軟有汗者生汗不出身直者死由痰水制火閉塞心竅而不語熱者牛黃淸心元虛者導痰湯方見痰飮入門
風懿者奄忽不知人咽中塞窒窒然舌强不能言病在藏府汗出身軟者生汗不出身直者七日死得效
風痺
有全門在下
中風之名各不同
其卒然仆倒者經稱爲擊仆世稱爲卒中乃初中之證也
其口眼喎斜半身不遂經稱爲偏枯世稱爲癱瘓及腲腿風乃中倒後之證也
其舌强不言脣吻不收經稱爲痱病世稱爲風懿風氣亦中倒後之證也
凡病偏枯必先仆倒故內經連名稱爲擊仆偏枯也綱目
脈法
凡中風脈無不大者非熱也是風脈也得效
寸口脈浮而緊緊則爲寒浮則爲虛寒虛相搏邪在皮膚絡脈空虛賊邪不瀉或左或右邪氣反緩正氣卽急正氣引邪喎噼不遂邪在于絡肌膚不仁邪在于經卽重不勝邪入于府卽不識人邪入于藏舌卽難言口吐涎沫仲景
中風口噤遲浮吉急實大數三魂孤脈訣
中風脈遲浮可治大數而極者死
中風脈浮滑兼痰氣其或沈滑勿以風治或浮或沈而微而虛扶危溫痰風未可疎脈訣
大法浮遲者吉急疾者凶
脈浮而遲者易治大數而急者死脈經
脈浮而大者曰風
脈浮而數中風使然仲景
風有中血脈中腑中臟之異
中血脈則口眼喎斜中府則肢節廢中藏則性命危三者治各不同東垣
中府者面顯五色有表證而脈浮惡風寒拘急不仁或中身之後或中身之前或中身之側皆曰中府其病多易治
中藏者脣吻不收舌不轉而失音鼻不聞香臭耳聾而眼瞀大小便秘結皆曰中藏其病多難治
大抵中府者多着四肢中藏者多滯九竅易老
中血脈而外有六經之形證則從小續命湯加減及疎風湯治之
中府者先以加減續命湯隨證發其表如兼中藏則內有便尿之阻隔宜以三化湯或局方麻仁丸方見大便滋潤湯外無六經之形證內無便尿之阻隔宜養血通氣大秦芃湯羌活愈風湯養榮湯
中藏者痰塞昏冒宜至寶丹之類鎭墜或活命金丹牛黃定志丸祛風至寶丹
風中五藏舌瘖眼瞀宜排風湯加減排風湯
但手足不遂言語蹇澁當從愈風湯以行中道久服大風悉去治病之法不可失于通塞或一氣之微汗加麻黃一錢或一旬之通利加大黃二錢此爲常治之法久則淸濁自分榮衛自和矣易老
小續命湯
治卒中風不省人事喎斜癱瘓瘖瘂麻木眩暈初中無汗表實等及治一切諸風證防風一錢半防己肉桂杏仁黃芩白芍藥人參川芎麻黃甘草各一錢附子炮五分右剉作一貼入薑三片棗二枚水煎服入門
一方無防己附子有當歸石膏有熱用白附子
凡中風六脈浮緊風氣太盛心火暴升痰涎壅遏於經絡之中宜用小續命湯用附子以其稟雄壯之資而有斬關奪將之勢能引人參輩幷行於十二經以追復其散失之元陽又引麻黃防風杏仁輩發表開腠理以驅散其在表之風寒引當歸川芎輩入血分行血養血以滋養其虧損之眞陰或加石膏知母以降胃火或加黃芩以淸肺金若病勢稍退精神稍復輒當改用丹溪之法以補氣血淸痰之劑以調養其本氣此急則治其標與夫標而本之之治也正傳
疎風湯
治風中府手足不仁先宜解表後用愈風湯調理羌活防風當歸川芎赤茯苓陳皮半夏烏藥白芷香附子各八分桂枝細辛甘草各三分右剉作一貼入薑三片水煎服回春
加減續命湯
治風中府今人不分表裏虛實故張易老授東垣以六經加減之法
太陽中風無汗惡寒麻黃續命主之本方倍麻黃防風杏仁有汗惡風桂枝續命主之本方倍桂枝芍藥杏仁
陽明中風無汗身熱不惡寒白虎續命主之本方倍桂枝黃芩加葛根一錢四分
太陰中風無汗身凉附子續命主之附子加一倍甘草加二錢一分乾薑加七分
少陰中風有汗無熱桂枝續命主之本方倍桂枝附子甘草
六經混淆繫之於少陽厥陰或肢節攣痛或麻木不仁宜羌活連翹續命主之本方一兩加羌活一錢連翹一錢半正傳
三化湯
治府藏俱中風便尿阻隔不利厚朴大黃枳實羌活各等分右剉一兩作一貼水煎服日二三次微利卽止易老
養榮湯
治風中血脈外無六經之形證內無便尿之阻隔但肢不能擧口不能言或痰迷不省當歸川芎白芍藥生地黃麥門冬遠志石菖蒲陳皮烏藥白茯苓枳實黃連防風羌活秦芃半夏南星甘草各六分右剉作一貼入薑三片竹茹一塊水煎服回春
排風湯
治風中五藏精神恍惚手足不仁口眼喎斜獨活麻黃赤茯苓各一錢白朮肉桂川芎杏仁白芍藥防風當歸甘草各八分白鮮皮五分右剉作一貼入薑三棗二水煎服局方
加減排風湯
治同上通治五藏風天麻二錢蒼朮一錢防風川芎羌活獨活各八分麻黃七分白鮮皮當歸白芍藥白朮半夏赤茯苓黃芩杏仁甘草各四分右剉作一貼入薑三片水煎服醫鑑
大秦芃湯
治中風外無六經之形證內無便尿之阻隔知爲血弱不能養筋故手足不能運動舌强不能言語宜養血而筋自榮此主之秦芃石膏各一錢羌活獨活川芎白芷生地黃熟地黃當歸白芍藥黃芩白茯苓防風白朮甘草各七分細辛三分右剉作一貼水煎服不拘時易老
羌活愈風湯
治風中府中藏先以本藥治之後用此藥調理回春
凡中風內邪已除外邪已盡當服此藥以行導諸經久則大風悉去淸濁自分榮衛自和矣蒼朮石膏生地黃各六分羌活防風當歸蔓荊子川芎細辛黃芪枳殼人參麻黃白芷甘菊薄荷枸杞子柴胡知母地骨皮獨活杜冲秦芃黃芩白芍藥甘草各四分肉桂二分右剉作一貼入薑三片水煎朝夕服或以此湯空心嚥下二參丹臨臥嚥下四白丹
一名愈風湯
療肝腎虛筋骨弱語言難精神昏憒或瘦而偏枯或肥而不遂或恐而健忘或喜而多思思忘之道皆精不足也能安心養神調陰陽使無偏勝易老
至寶丹
治卒中急風不語不省人事及風中藏精神昏冒犀角朱砂雄黃琥珀玳瑁各一兩牛黃五錢龍腦麝香各二錢半銀箔五十片金箔五十片內半爲衣安息香以酒濾去沙土淨一兩熬膏右爲末入安息香膏搜和勻一兩分作四十丸人參湯化下一丸一日二三服局方
安息香性硬難化倉卒難用宜減半代煉蜜爲佳俗方
滋潤湯
治風中藏二便閉澁先服此後以愈風湯調理當歸生地黃枳殼厚朴檳榔大黃麻仁杏仁各一錢羌活七分紅花酒焙三分右剉作一貼水煎服回春
卒中風救急
初中倒時隨卽醒者宜治若不醒者宜搯人中至醒若痰涎壅塞者宜吐之口噤者亦宜吐之若口開手散遺尿者爲陽暴絶速宜大料參芪補接之若眼戴上者宜灸之綱目
氣虛卒倒濃煎人參黃芪湯加竹瀝薑汁服
卒中昏倒不省牙噤涎潮口眼喎斜精神恍惚倉卒之際以手大指搯刻人中卽省或急令人將病者兩手兩足從上而下頻頻趕出四肢痰氣卽散免致攻心卽醒或急以三稜鍼刺手十指甲角十井穴將去惡血就以氣鍼刺合谷二穴人中一穴皆是良法如未效用通關散吹鼻卽提起頭頂髮候有嚔可治如口噤不開以破棺散擦之口卽開多灌香油加麝香一二分或用薑汁及攝生飮之類若風痰壅結諸藥不效奪命散一服立愈醫鑑
凡中風之證多是老年因怒而成蓋怒火上升所以昏仆不省痰涎壅盛治宜豁痰瀉火豁痰宜省風湯瀉火宜防風通聖散方見下
卒中昏倒卽用開噤噴嚔法次用攝生飮煎湯調蘇合香元三丸灌下痰盛者加全蝎直指
卒中風不省通用至寶丹牛黃淸心元龍腦蘇合元方見氣門牛黃金虎丹以竹瀝薑汁香油童便調和灌下俗方
牛黃淸心元
治卒中風不省人事痰涎壅塞精神昏憒言語蹇澁口眼喎斜手足不遂等證山藥七錢甘草炒五錢人參蒲黃炒神麯炒各二錢半犀角二錢大豆黃卷炒肉桂阿膠炒各一錢七分半白芍藥麥門冬黃芩當歸防風朱砂水飛白朮各一錢半柴胡桔梗杏仁白茯苓川芎各一錢二分半牛黃一錢二分羚羊角麝香龍腦各一錢雄黃八分白斂乾薑炮七分半金箔一百二十箔內四十箔爲衣大棗二十枚蒸取肉硏爲膏右爲末棗膏入煉蜜和勻每一兩作十丸金箔爲衣每取一丸溫水化下醫鑑
牛黃金虎丹
治急中風不省身强口噤鼻乾面黑遍體壯熱汗出如油目瞪脣靑心神迷悶形體如醉痰涎壅塞胸喉中如拽鉅聲雄黃水飛十五兩白礬枯天竺黃牛膽製南星各二兩五錢天雄炮一兩二錢半膩粉龍腦各五錢牛黃二錢半金箔八十片爲衣右末煉蜜和勻每一兩半分作十丸金箔爲衣每一丸新汲水和灌之扶坐使藥行良久以薄荷汁更化一丸灌之立愈如肥盛體虛多涎有風之人宜常以此藥隨身備急爲妙局方
范子默中風涎塞不語服金虎丹四丸氣不通涎不下魂魄飛揚如墮江湖中頃欲絶卽灸聽會頰車地倉百會肩髃曲池風市三里絶骨耳前髮際大椎風池氣遂通吐痰一椀繼又下十餘行伏枕半月遂平此蓋灸百會之力其吐瀉乃服金虎丹之功也資生
攝生飮
治卒中風不省無熱者用此南星炮半夏製各一錢半木香蒼朮細辛石菖蒲甘草各一錢右剉作一貼入薑七片水煎服回春
省風湯
治卒中風不省有熱者用此防風南星炮各二錢半夏製黃芩甘草各一錢右剉作一貼薑十片水煎服與導痰湯方見痰飮相合煎服尤妙可以散風豁痰降火
一名小省風湯
奪命散
治卒中風涎潮氣塞口噤目瞪破傷風搐搦小兒驚風危急之疾天南星甜葶藶白芷半夏巴豆去殼不去油各等分右爲末每半錢薑汁一呷調下卽效凡口噤藥不下者宜用此醫鑑
開噤法
卒中風口噤不開難於下藥宜用開關散破棺散巴豆熏法龜尿解噤法
口噤者以烏梅肉和南星細辛末以中指蘸藥擦牙口自開直指
三陽之筋幷絡入頷頰挾於口諸陽爲風寒所客則筋急故口噤不開資生
開關散
治卒中風目瞑牙噤天南星末五分龍腦一字右硏和以中指蘸藥末揩齒二三十度其口自開每用半錢至一字端午日合尤佳入門
一名破棺散醫鑑
巴豆熏法
治卒中風口噤不省巴豆去殼紙包槌油去豆以紙作撚條送入鼻內或加皂角末尤良或以前紙撚燒煙熏鼻內亦可回春
龜尿解噤
治中風口噤不語取烏龜尿少許點舌下神妙取尿法以龜坐荷葉上用猪鬃鼻內刺之類聚
取嚔法
卒中風不省先以皂角細辛末或南星半夏末吹入鼻中候有嚔可治無嚔不可治直指
卒中昏悶先用通關散探鼻令噴嚔次用蘇合香元行氣方見氣門徐服順氣疎風豁痰等藥其有牙關緊閉亦用通關散搐鼻噴嚔卽開得效
取嚔宜用通頂散搐鼻通天散
通關散
治卒中不省口噤氣塞細辛皂角薄荷雄黃各一錢右爲末每少許吹入鼻中有嚔可治無嚔不可治得效
一方南星半夏皂角等分爲末用如上法亦名通關散醫鑑
通頂散
治卒中不省吹鼻卽甦石膏二錢藜蘆川芎細辛人參甘草各四分右爲末每取一字吹入鼻中卽提起頂中髮卽甦有嚔可治無嚔不可治
搐鼻通天散
治同上川芎細辛藜蘆白芷防風薄荷皂角右等分爲末用如上法
取吐法
卒中風暴仆昏悶不省人事或痰涎壅塞舌强不語兩寸脈浮大而實急以瓜蔕藜蘆等藥吐之以遏其勢正傳
卒中風痰壅盛者口眼喎斜者不能言者皆當用吐法輕者用瓜蔕一錢或稀涎散或鰕汁重者一作急用藜蘆五分或三分加麝香少許爲末虀汁調和灌入鼻內吐痰出如口不噤者灌入口內吐痰出一吐不效再吐之亦有虛而不可吐者
痰盛者吐之宜稀涎散瓜蔕散方幷見吐門皂角散巴豆丸
鰕汁方
吐出風痰鰕半斤入醬葱薑等料物水煮先喫鰕次飮汁後以鵝翎探引吐痰出用鰕者蓋引其風出耳
皂角散
治卒中痰塞皂角蘿葍子等分爲末每二錢水煎盡服卽吐醫林
一名蘿葍膏得效
巴豆丸
治卒中風痰塞垂死巴豆二枚去皮膜白礬如拇指大一塊爲末右二味瓦上煆令豆焦赤爲度蜜丸芡實大每一丸綿裹放患人口中近喉處良久吐痰立愈本事
熏法
唐王太后中風不能言脈沈而口噤許胤宗曰旣不能下藥宜以湯氣熏之藥入腠理周時可差濃煎黃芪防風湯數斛置于床下氣如煙霧熏之其夕便得語衍義
中風脈沈口噤非大補不可若用有形湯藥緩不及事熏以黃芪防風湯使口鼻俱受之此非智者通神之法不能迴也蓋人之口通乎地鼻通乎天口以養陰鼻以養陽天主淸故鼻不受有形而受無形地主濁故口受有形而兼乎無形也
不治證
卒中風口開手散眼合遺尿鼻聲如鼾者五藏氣絶也蓋口開者心絶手散者脾絶眼合者肝絶遺尿者腎絶聲如鼾者肺絶也若見一猶可用工若面赤時黑主陽氣上散腎水反克心火兼遺尿口開氣喘者斷不可效也綱目
五藏氣絶速宜大料參芪濃煎湯救之及臍下大艾炷多灸之亦可轉死迴生也綱目
肉脫筋痛髮直搖頭上竄面赤如粧汗綴如珠吐沫直視者皆不可治
中藏之絡者口眼俱閉可治如口開眼合手散遺尿鼻聲如鼾及大吐大瀉下血吐血者皆死入門
口開者心氣閉絶也遺尿者腎氣閉絶也手散者脾氣閉絶也眼合者肝氣閉絶也鼻鼾者肺氣閉絶也皆不治五證中纔見一證猶可治蓋初中則眼合者多痰上則鼻鼾者亦多惟遺尿口開俱見爲惡心爲五藏主腎爲五藏根誠不可閉絶也得效
動止筋痛名曰筋枯不治無血滋筋故也又肝木克脾土大便洞泄者亦不治
暴仆
與卒中風救急同參看
暴瘖
凡語澁皆屬風綱目
腎虛爲厲風所傷語音蹇吃或口喎脚胻枯細緩弱或耳聾腰背相引痛腎瀝湯地黃飮子主之
內經曰內奪而厥則爲瘖痱此腎虛也少陰不至者厥也註曰痱廢也腎氣內奪則舌瘖足廢
中風瘖瘂宜用淸心散加味轉舌膏轉舌膏方幷見言語正舌散解語丸淸神解語湯資壽解語湯
腎瀝湯
治腎藏風語音蹇吃羊腎一具生薑二兩切磁石碎一兩七錢以水一斗煮取五升乃入玄參白芍藥白茯苓各一兩二錢半黃芪川芎五味子桂心當歸人參防風甘草各一兩地骨皮五錢幷剉再煮取二升去滓分三服得效
地黃飮子
治中風舌瘖足廢腎虛弱其氣厥不至舌下熟地黃巴戟山茱萸肉蓯蓉石斛遠志五味子白茯苓麥門冬各一錢附子炮肉桂石菖蒲各五分右剉作一貼入薑三片棗二枚薄荷少許同煎空心服河間
正舌散
治中風舌强語澁神妙薄荷焙二兩赤茯苓一兩蝎梢二錢半右爲末每一二錢溫酒調下得效
一方茯神心一兩炒用名茯神散寶鑑
轉舌膏
治中風舌强不語卽凉膈散方見火門加石菖蒲遠志爲末蜜丸彈子大朱砂爲衣每一丸薄荷湯化下入門
解語丸
治中風語言不正白附子石菖蒲遠志全蝎羌活天麻南星牛膽製白殭蠶右等分爲末蜜丸菉豆大每五七十丸薑湯呑下海藏
淸神解語湯
治中風痰迷心竅言語蹇澁或不省人事南星半夏二味同白礬生薑皂角水浸三日曬乾各一錢當歸川芎白芍藥生地黃麥門冬遠志石菖蒲陳皮白茯苓烏藥枳實黃連防風羌活甘草各五分右剉作一貼入薑三片竹茹一團水煎入童便薑汁竹瀝調服醫鑑
資壽解語湯
治風中心脾舌强不語蓋心之別脈系于舌本脾之脈挾咽連舌本散舌下故也羚羊角桂皮各一錢羌活甘草各七分半防風附子炮酸棗仁天麻各五分右剉作一貼水煎入竹瀝五匙薑汁一匙服入門
精神蒙昧
風中藏昏冒宜用至寶丹牛黃淸心元方幷見上
夢昧者卽昏冒茫昧也精神不爽如有物以蒙蔽也綱目
中風者多昏冒氣不淸利宜四白丹二參丹牛黃定志丸活命金丹祛風至寶丹
四白丹
治中風昏冒能淸肺氣養魄甜竹葉三兩白芷一兩白朮縮砂白茯苓香附子防風川芎人參甘草各五錢羌活獨活薄荷各二錢半細辛知母各二錢藿香白檀各一錢半龍腦牛黃各半錢麝香一字右爲末蜜和每一兩作十丸臨臥細嚼一丸以愈風湯方見上送下易老
二參丹
治中風健忘養神定志和血丹參熟地黃天門冬各一兩半麥門冬白茯苓甘草各一兩人參遠志石菖蒲朱砂各五錢右爲末蜜丸梧子大空心以愈風湯送下易老
一名二丹丹
活命金丹
治風中藏神不淸大黃一兩半桂心芒硝各一兩眞珠牛黃靑黛犀角薄荷各五錢辰砂四錢內二錢爲衣麝香龍腦各二錢板藍根貫衆乾葛甘草各七錢右爲末蜜水浸蒸餠和勻每兩作十丸就濕以朱砂爲衣再用金箔四十片爲衣每一丸如療風毒茶淸化下臘月收合妙綱目
牛黃定志丸
治心藏中風昏冒精神不守此藥壓驚鎭心化涎安神朱砂水飛半夏薑製各二兩雄黃水飛天麻烏蛇肉甘草各一兩琥珀七錢半牛黃龍腦全蝎白殭蠶炒白附子炮牛膽製南星各五錢麝香二錢半右爲末蜜丸芡仁大每一丸以人參薄荷湯嚼下
祛風至寶丹
治風中藏昏冒及風熱滑石一兩半川芎當歸各一兩二錢半甘草一兩防風白芍藥各七錢半白朮六錢半石膏黃芩桔梗熟地黃天麻人參羌活獨活各五錢梔子三錢連翹荊芥薄荷麻黃芒硝黃連大黃黃柏細辛全蝎各二錢半右爲末蜜丸彈子大每一丸細嚼茶酒任下此乃防風通聖散加九味也
口眼喎斜
風中血脈則口眼喎斜東垣
自其邪氣之入人也邪氣反緩正氣反急正氣引邪爲喎噼爲竄視爲掣縱爲搐搦爲癱瘓爲反張在於陽則皮膚緩在於陰則腹皮急緩則四肢不能收急則一身不能仰直指
風邪初入反緩正氣反急以致口眼喎斜或左或右急搯人中拔頂髮灸耳垂珠下三五壯外用南星草烏各一兩白芨一錢白殭蠶七枚爲末薑汁調塗喎處正卽洗去內用正舌藥白附子白殭蠶全蝎等分爲末酒調二錢服入門
口眼喎斜者多屬胃土風木不及金承之土寡于畏也內經曰木不及曰委和委和之紀其動緛戾拘緩緛者縮短也戾者口目喎斜也拘者筋脈拘强也緩者筋脈弛縱也木爲金承則縮短牽引而喎斜拘强也木弱則土寡于畏故土兼化而緩縱也綱目
口眼喎斜之證大率在胃而有筋脈之分經云足陽明手太陽筋急則口目爲僻眥急不能卒視此胃土之筋爲邪也經云足陽明脈挾口環脣所生病者口喎脣斜此胃土之脈爲邪也綱目
口眼喎斜宜用淸陽湯秦芃升麻湯不換金丹牽正散理氣祛風散淸痰順氣湯犀角升麻湯天仙膏
淸陽湯
治中風口喎斜頰顋急緊此胃中火盛必汗不止小便數升麻黃芪當歸身各二錢葛根一錢半甘草灸一錢蘇木甘草生各五分酒黃柏紅花桂枝各二分右剉作一服酒三盞煎至一盞三分溫服東垣
秦芃升麻湯
治風中手足陽明經口眼喎斜升麻葛根白芍藥人參甘草各一錢半秦芃白芷防風桂枝各七分右剉作一貼入連根葱白三莖水煎服食後寶鑑
不換金丹
治中風口喎薄荷三兩荊芥穗白殭蠶防風天麻甘草各一兩川烏生白附子羌活細辛川芎蝎梢藿香各五錢右爲末蜜丸彈子大茶淸嚼下一丸如喎向左以此藥塗右顋便正
牽正散
治中風喎斜白附子白殭蠶全蝎幷生用各等分右爲末每二錢熱酒調下
理氣祛風散
治中風喎斜羌活獨活靑皮陳皮枳殼桔梗南星半夏烏藥天麻川芎白芷防風荊芥白芍藥甘草各六分右剉作一貼入薑五片水煎服醫鑑
淸痰順氣湯
治風中經絡口眼喎斜南星瓜蔞仁荊芥穗貝母陳皮蒼朮官桂防風各一錢黃連黃芩幷酒炒甘草各六分右剉入薑三片水煎入木香沈香末各五分調服回春
犀角升麻湯
治中風鼻額間痛脣口頰連髮際皆痛口不可開左額頰上如糊急手觸之則痛此足陽明經受風毒血凝滯而然犀角一錢半升麻一錢二分半防風羌活各一錢川芎白附子白芷黃芩各七分半甘草五分右剉作一貼水煎服食後寶鑑
天仙膏
治卒中風口眼喎斜南星大者一箇草烏大者一箇白芨二錢白殭蠶七箇右爲末生鱔魚血調成膏付喎處覺正便洗去得效
手足癱瘓
凡風中府則肢節廢又云中府者多着四肢易老
左不遂曰癱右不遂曰瘓因氣血虛而痰火流注也血虛則痰火流注於左而爲左癱氣虛則痰火流注於右而爲右瘓急治則愈久則痰火鬱結而難治治法左癱宜補血兼散痰火四物湯方見血門加竹瀝薑汁桃仁紅花白芥子右瘓宜補氣兼散痰火四君子湯方見氣門合二陳湯方見痰飮加竹瀝薑汁白芥子
痛者爲實先用二陳湯後用防風通聖散或河間換骨丹之類不痛者爲虛左癱服四物湯右瘓服四君子湯俱加竹瀝薑汁入門
中風皆半身不遂其有遷延歲月不死者何也曰如木之根本未甚枯而一邊之枝幹先萎耳經曰根于中者命曰神機神去則機息夫神機未息亦猶氣化之未絶耳故半身雖不運用然亦未至於機息而死也正傳
癱者坦也筋脈弛縱坦然而不擧也瘓者渙也血氣散漫渙然而不用也正傳
中風大法一曰偏枯半身不遂二曰風痱四肢不擧卽全身不遂也千金
半身不遂失音不語亦謂之腲腿風三因
半身不遂男女皆有此患但男尤忌左女尤忌右若得此疾風藥不宜暫闕常宜身上有灸瘡可也資生
宜用加減潤燥湯祛風除濕湯加味大補湯天台散星附散換骨丹方見下全生虎骨散舒筋保安散秘方疎風順氣湯
加減潤燥湯
治左半身不遂屬血虛與死血白芍藥酒炒二錢當歸一錢二分川芎白茯苓白朮南星半夏天麻各一錢生地黃酒炒熟地黃薑汁炒陳皮鹽水洗牛膝酒洗黃芩酒炒酸棗仁炒各八分桃仁羌活防風薄桂各六分紅花酒洗甘草灸各四分黃柏酒炒三分右剉作二貼水煎入竹瀝薑汁調服回春
一名愈風潤燥湯醫鑑
祛風除濕湯
治右半身不遂屬氣虛與濕痰白朮一錢二分白茯苓當歸酒洗陳皮赤芍藥半夏蒼朮烏藥枳殼羌活黃連黃芩幷酒炒各一錢人參川芎桔梗防風各八分白芷七分甘草灸五分右剉分二貼入薑五片水煎服回春
加味大補湯
治左右癱瘓此氣血太虛也黃芪蜜炒人參白朮白茯苓當歸酒洗川芎白芍藥熟地黃各七分烏藥牛膝酒洗杜冲酒炒木瓜防風羌活獨活薏苡仁各五分附子炮沈香木香肉桂甘草各三分右剉作一貼入薑三片棗二枚水煎服回春
天台散
治中風癱瘓疼痛烏藥陳皮麻黃川芎枳殼白殭蠶桔梗白芷乾薑防風羌活天麻當歸續斷威靈仙甘草各六分乳香沒藥麝香各三分右剉作一貼水煎入乳沒麝三味細末調服醫鑑
星附散
治中風只手足嚲曳南星半夏幷薑製人參附子炮白附子白茯苓川烏白殭蠶各一錢沒藥五分右剉作一貼酒水各半煎服得汗爲度
全生虎骨散
治半身不遂肌肉乾瘦名曰偏枯忌用發汗之劑惟當潤筋去風當歸一兩半赤芍藥續斷白朮藁本虎骨各一兩烏蛇肉五錢右爲末每二錢溫酒食後調下骨中疼痛加生地黃一兩
舒筋保安散
治癱瘓風筋脈拘攣走注疼痛木瓜五兩萆薢五靈脂牛膝續斷白殭蠶烏藥松節白芍藥天麻威靈仙黃芪當歸防風虎骨各一兩右剉以好酒一斗浸封口過二七日取藥出焙乾擣爲細末每服二錢以藥酒半盞調下如酒盡以米飮調下
疎風順氣湯
治中風半身不遂或全體不能擧動因元氣虛弱兼酒色之過而更挾外邪也人參防風麻黃羌活升麻桔梗石膏黃芩荊芥穗天麻南星薄荷葛根芍藥杏仁當歸川芎白朮細辛皂角各五分右剉作一貼入薑五片水煎更入竹瀝半杯服之外以艾灸治風穴得微汗而愈正傳
秘方
治癱瘓如神熟牛骨內髓一椀煉熟蜜一斤二味濾過入炒麪一斤炒乾薑末三兩拌勻如彈子大一日服三四丸細嚼溫酒下大效回春
四肢瘈瘲搐搦爲風疾
瘈者筋脈急也瘲者筋脈緩也急則引而縮緩則縱而伸或縮或伸動而不止名曰瘈瘲俗謂之搐者是也類聚
瘈瘲者令肌肉跳動也搐搦者瘈瘲之甚也瘈爲縮瘲爲伸河間
搐搦者手足牽引一伸一縮也回春
四肢漐習者爲四肢動而不止似瘈瘲而無力不得伸縮者也類聚
中風搐搦之時不可捉住手足捉住則涎不歸手足當不隨但寬抱之可也得效
痰涎壅盛
風病皆痰爲患故治以開關化痰爲先急則祛風緩則順氣久則活血如眞氣漸復痰飮漸消尙有風邪未退以羌活愈風湯調之入門
初中痰壅盛者當先吐之吐後用他藥吐法見上
凡人骨節皆有涎所以轉動滑利中風則涎上潮咽喉中袞響以藥壓下涎再歸骨節可也不可大吐出時間快意非久枯了手足不可不戒得效
風痰壅盛宜用導痰湯方見痰飮加減導痰湯滌痰湯大省風湯沈香半夏湯三生飮靑州白元子加味靑州白元子蝎麝白元子龍星丹蘇靑元
導痰湯
治中風痰盛語澁眩暈方見痰飮
加香附子烏藥沈香木香名曰順氣導痰湯
加黃芩黃連名曰淸熱導痰湯
加羌活白朮名曰祛風導痰湯
加遠志菖蒲芩連朱砂名曰寧神導痰湯入門
加減導痰湯
治中風痰盛不能言語熱者宜服南星半夏以皂角白礬生薑同煎湯浸透炒乾白茯苓陳皮白朮桔梗枳殼各一錢黃芩黃連瓜蔞仁人參當歸木香各五分甘草三分右剉作一貼入薑三片水煎入竹瀝薑汁調服回春
滌痰湯
治中風痰迷心竅舌强不能言半夏南星幷薑製各二錢枳實一錢半茯苓陳皮各一錢石菖蒲人參竹茹各五分甘草三分右剉作一貼入薑五水煎服
此藥治中風不語豁痰淸熱利氣補虛可謂簡而當也
大省風湯
治中風痰盛喎斜不遂防風半夏生各二錢川烏生南星生白附子生木香甘草各一錢全蝎三分右剉作一貼入薑十片水煎服入門
沈香半夏湯
治中風痰盛祛痰醒脾和氣益心附子炮一隻沈香與附子等分人參五錢半夏製二錢南星炮一錢右爲粗末每三錢水二盞薑十片煎至一盞空心服資生
三生飮
治卒中風痰塞昏仆不省脈沈無熱者可服南星生二錢川烏生白附子生各一錢木香半錢右剉作一貼入薑十五片水煎服局方
一名順氣散烏附皆炮用得效
靑州白元子
治中風痰涎壅塞喎斜癱瘓一切風疾及婦人血風小兒驚風等證方見痰飮
加味靑州白元子
治中風壅塞喎斜癱瘓白附子天南星半夏白薑各二兩天麻全蝎白殭蠶各一兩川烏五錢右幷生爲細末薑汁麪糊和丸梧子大薑湯呑下五七十丸不拘時
蝎麝白元子
治中風痰涎壅塞一切風疾他藥不能療者半夏七兩南星三兩白附子二兩川烏天麻防風各一兩全蝎五錢麝香半錢右幷生爲末薑汁糊和丸梧子大薑湯下三五十丸癱瘓風溫酒下日三服數日後當有汗便能舒展經三五日頻呵欠是應得效
龍星丹
治風熱壅痰涎盛昏冒眩暈牛膽南星朱砂各三錢黃芩黃連各二錢全蝎防風薄荷各一錢片腦牛黃麝香各三字加靑黛一錢右爲末蜜丸櫻桃大別以朱砂爲衣每一丸噙化嚥下不拘時
凡風病多是濕土生痰痰生熱熱生風此方旣治風熱又兼理痰凡風熱痰無不治也
蘇靑元
和氣宇散風痰靑州白元子末三兩蘇合香元末一兩右和勻薑汁糊和丸梧子大淡薑湯下三四十丸
中風熱證
風者百病之始也善行而數變行者動也風因熱生熱勝則風動宜以靜勝其躁是養血也宜大秦芃湯方見上天麻丸若藏府兼見或表裏兼攻宜防風通聖散入門
風熱宜用小通聖散人參羌活散川芎石膏散淸氣宣風散透氷丹
天麻丸
治風補血行榮衛壯筋骨生乾地黃四兩羌活三兩半當歸二兩半天麻牛膝萆薢玄參杜冲獨活各一兩半附子炮五錢右爲末蜜丸梧子大每百丸空心以溫酒或白湯呑下醫鑑
防風通聖散
治諸風熱或中風不語暴瘖語聲不出或洗頭風破傷風諸般風搐小兒驚風積熱或瘡疹黑陷將死或傷寒疫癘不能辨明或風熱瘡疥或頭生白屑或面鼻生紫赤風刺癮疹肺風瘡或大風癩疾或風火鬱甚爲腹滿澁痛煩渴喘悶或熱極生風爲舌强口噤筋惕肉瞤或大小瘡腫惡毒或熱結大小便不通幷解酒傷熱毒宣明
滑石一錢七分甘草一錢二分石膏黃芩桔梗各七分防風川芎當歸赤芍藥大黃麻黃薄荷連翹芒硝各四分半荊芥白朮梔子各三分半右剉作一貼入薑五片水煎服入門
此方治熱風燥三者之總劑也
小通聖散
治風熱頭痛咽疼頰腫羌活防風薄荷當歸梔子大黃川芎桔梗各一錢防己甘草各五分右剉作一貼入燈心一團竹葉七片同煎服得效
人參羌活散
治中風痰盛煩熱羌活獨活前胡人參防風天麻赤茯苓薄荷川芎黃芩枳殼蔓荊子桔梗甘草各七分右剉作一貼入薑三片桑白皮七寸同煎服得效
川芎石膏散
治與通聖散同能淸神爽志宣通氣血通聖散無麻黃芒硝有寒水石人參縮砂劑法服法亦同宣明
淸氣宣風散
治風熱當歸白朮白芍藥各一錢川芎羌活半夏生地黃白殭蠶各八分蟬殼赤茯苓各六分防風甘菊枳殼陳皮荊芥升麻黃連梔子各五分甘草三分右剉作一貼入薑三片棗二枚水煎服醫林
透氷丹
治風毒上攻頭面腫痒痰涎壅塞口乾胸煩下疰腰脚腫痛生瘡大小便秘澁及癱瘓風川烏二兩以江水浸半月三日一換水切作片焙乾用鹽一兩炒黃去鹽大黃梔子茯神威靈仙蔓荊子益智白茯苓仙靈脾天麻白芷各五錢香墨燒醋淬細硏麝香各一錢一字右爲末煉蜜搜和擣千杵旋圓芡實大用薄荷汁同溫酒化下二三丸局方
中風虛證
凡中風年逾五旬氣衰之際多有此疾壯年肥盛者亦有之亦是形盛氣衰而然也宜用萬金湯一作全八寶回春湯
萬金湯
治風補虛及手足風累驗續斷杜冲防風白茯苓牛膝細辛人參桂皮當歸甘草各八分川芎獨活秦芃熟地黃各四分右剉作一貼水煎服若手指無力不半劑可愈得效
八寶回春湯
治一切風虛諸證去風和氣活血大有神效夫氣血和平榮衛調順則風證自去白芍藥一錢二分黃芪八分白朮六分茯神半夏各五分附子人參麻黃黃芩防己香附子杏仁川芎當歸陳皮防風肉桂乾薑熟地黃生乾地黃甘草各四分沈香烏藥川烏各三分右剉作一貼入薑三片棗二枚水煎服右八味去風八味和氣八味活血得效
中風宜調氣
治風良劑小續命湯爲上排風湯次之然二藥主風不主氣須以人參順氣散烏藥順氣散佐助其間氣一流行則風亦疎散矣直指
調氣宜用蘇合香元方見氣門八味順氣散勻氣散
人參順氣散
治中風氣虛喎斜癱瘓語澁身疼麻黃陳皮川芎白芷白朮厚朴桔梗甘草各一錢乾葛七分半人參乾薑各五分右剉作一貼入薑三片棗二枚薄荷七葉同煎服局方
烏藥順氣散
治一切風疾先服此疎通氣道進以風藥又治癱瘓及歷節風麻黃陳皮烏藥各一錢半川芎白芷白殭蠶枳殼桔梗各一錢乾薑五分甘草三分右剉作一貼入薑三片棗二枚水煎服局方
八味順氣散
凡中風當間服此藥又云凡中風先宜服此以順氣方見氣門
勻氣散
治中風氣虛不遂白朮二錢烏藥一錢半人參天麻各一錢沈香靑皮白芷木瓜紫蘇葉甘草各五分右剉作一貼薑三片水煎服
一名順風勻氣散醫林
風非大汗則不除
風從汗散故治風多用發汗之藥也
續命排風越婢等悉能治風而千金多用麻黃蓋以風邪不得汗則不能治也若自汗更用麻黃則反爲大害此時續命煮散復榮衛却風邪不可缺也
治中風無密室不可療平人居室不密尙中風邪況服藥發汗之人乎千金
治風發汗宜用換骨丹去風丹
換骨丹
治中風喎斜癱瘓及暗風風癎蒼朮槐實桑白皮川芎白芷威靈仙人參防風何首烏蔓荊子各一兩苦參五味子木香各五錢龍腦麝香各五分右爲末以麻黃煎膏和擣萬杵每一兩分作十丸朱砂爲衣每取一丸磨溫酒半盞以物合定不透氣食後臨臥一呷嚥之衣覆取汗卽差入門
歌曰我有換骨丹傳之極幽秘疎開病者心扶起衰翁臂氣壯卽延年神淸目不睡南山張仙翁三百八十歲槐皮芎朮芷仙人防首蔓十件各停勻苦味香減半龍麝卽少許朱砂作衣纏麻黃煎膏丸大小如指彈修合在深房勿令陰人見夜臥服一粒遍身汗津滿萬病自消除神仙爲侶伴
麻黃煎膏治卒中風不省用此膏加入湯藥內服或用此膏丸藥服之方見雜方
去風丹
治一切諸風及癱瘓風大風破傷風紫背浮萍不以多少以七月上半旬或望日採攤竹篩內下着水曬乾爲末蜜丸彈子大每一丸以豆淋酒化下綱目
歌曰天生靈草無根幹不在山間不在岸始因飛絮逐東風泛梗靑靑漂水面神仙一味起沈痾採我之時七月半選甚癱風與瘓風些少微風都不筭豆淋酒內下三丸鐵幞頭上也出汗綱目
一名浮萍丸入門
續命煮散
治風虛自汗桂皮七分半防風獨活當歸人參細辛乾葛芍藥川芎熟地黃荊芥穗遠志半夏甘草各五分右剉作一貼入薑三片同煎服
風病須防再發
風病雖愈必再發再發則必重常須服藥以防之類取
小續命湯風人宜常服以防瘖瘂方見上
愈風湯如覺風動便服此不致倒仆易老
宜服定風餠子
最忌房室如道釋修養可也資生
定風餠子
治中風面喎鼻淵痰厥頭痛眩暈嘔吐天麻川烏南星半夏白薑川芎白茯苓甘草生右等分爲末薑汁和丸芡實大作餠子朱砂爲衣每一餠細嚼薑湯下預防風疾爽慧神志本事
小中不須深治
中風須大作湯劑方有成效若風歸手足名曰小中不宜用正風藥深治但用平和湯劑雖未能爲全人亦可留連歲月戒之戒之得效
中風能食
中風人多能食蓋甲己化土脾盛故能多食此脾氣愈盛下克腎水腎水虧則病增劇宜廣服藥不欲多食病能自愈
中風多食者風木盛也木盛則克脾脾受敵求助于食經曰實則夢與虛則夢取當瀉肝木治風安脾脾安則食少是其養矣寶鑑
傷風證
傷風則涕流鼻塞聲重入門
傷風證屬肺者多宜辛溫或辛凉之劑散之戴氏云新咳嗽鼻塞聲重是也宜參蘇飮冲和散防風冲和湯方幷見寒門
有汗而惡風此眞感風證也入門
諸風病名
頭風多饒白屑
毒風面上生瘡
刺風狀如鍼刺腰痛如錐
癎風急倒作聲發搐急緩
頑風不識痛痒
癧風頸項斑剝
暗風頭旋眼黑不辨東西
㾴風面生朱點
肝風鼻悶眼瞤兩瞼赤爛
偏風口眼喎斜
節風肢節續斷指甲脫落
脾風心多嘔逆
酒風行步不前
肺風鼻塞項疼
膽風令人不睡
氣風肉如蟲行
腎風耳內蟬鳴陰間濕痒寒濕脚氣
癱風半身不遂
瘓風手足拳攣
胃風不伏水土
虛風風寒濕痒
腸風脫肛瀉血
腦風頭旋偏痛
賊風發聲不響
産風四肢疼痛
骨風膝腫如槌
膝風腿寒骨痛
心風健忘多驚
盛風言語蹇澁
髓風臂膊痠疼
藏風夜多盜汗
血風陰囊濕痒
烏風頭面腫塊
皮風赤白癜癬
肌風遍身瘙痒
體風身生腫毒
閉風大便燥澁
軟風四肢不擧
綠風瞳人開大
靑風吐極靑盲
虎風發吼羊叫
大風成片爛瘡醫說
風病治法
靈樞曰眞氣者所受於天與穀氣幷而充身者也邪氣者虛風之賊傷人也虛邪之中人洒淅動形起毫毛而發腠理
邪之中人或中於陰或中於陽上下左右無有恒常人方虛時及新用力若飮食汗出腠理開而中於邪中於面則下陽明中於項則下太陽中於頰則下少陽其中於膺背兩脇亦中其經醫說
風有中藏中府之分中府者宜汗之中藏者宜下之汗亦不可過多也表裏不和則須汗下之表裏已和是宜治之在經也易老
風者百病之始也善行而數變行者動也治須少汗亦宜少下汗下得宜然後可治易老
大率治風主氣血虛有痰氣虛者獨參湯方見氣門加竹瀝薑汁血虛者四物湯方見血門地黃薑汁浸炒加竹瀝薑汁肥人多濕少加附子烏頭行經
凡人春服小續命湯五劑夏服腎瀝湯三劑秋服黃芪元方見局方一兩劑冬服藥酒兩三劑此法終身常爾則風病不生矣得效
諸風通治
宜用通氣驅風湯秘傳順氣散烏藥順氣散木香保命丹禦風丹烏龍丹一粒金丹換骨丹鐵彈元辟巽錠子
通氣驅風湯
治中風口眼喎斜半身不遂痰涎壅盛語言蹇澁行步艱難精神不爽烏藥一錢半川芎白芷桔梗陳皮白朮甘草各一錢麻黃枳殼人參各五分右剉作一貼入薑三片棗二枚水煎服得效
一名祛風通氣散入門
秘傳順氣散
治中風喎斜癱瘓一切風疾靑皮陳皮枳殼桔梗烏藥人參白朮白茯苓半夏川芎白芷細辛麻黃防風乾薑白殭蠶甘草各六分右剉作一貼入薑五片水煎服醫鑑
烏藥順氣散
治風氣流注經絡四肢疼痛筋脈拘攣宜多汗以手足間微汗爲妙方見上
木香保命丹
治中風一切諸證木香白附子生桂皮杜冲厚朴藁本獨活羌活海東皮白芷甘菊牛膝酒浸白花蛇酒炒全蝎炒威靈仙酒洗天麻當歸蔓荊子虎骨酒浸酥灸天南星漿水煮防風山藥甘草酥灸赤箭各五錢朱砂七錢半半爲衣麝香一錢半右爲末蜜丸彈子大朱砂爲衣每一丸細嚼溫酒送下御藥
禦風丹
治中風口眼喎斜半身不遂神昏語澁麻黃防風白芷各一兩半乾生薑甘草各七錢半川芎白芍藥桔梗細辛白殭蠶羌活南星各五錢右末蜜丸彈子大朱砂二錢半爲衣每一丸熱酒化下入門
烏龍丹
治中風口眼喎斜水足嚲曳言語蹇澁神驗川烏生去皮臍五靈脂各二兩右爲末入龍腦麝香各半錢和勻滴水丸如彈子大每一丸先以薑汁硏化次日煖酒調服一日兩服五七丸便覺手移足步十丸可以自梳頭直指
一粒金丹
治一切諸風川烏炮附子炮白附子炮各一兩白殭蠶白蒺藜炒五靈脂白礬枯過沒藥各五錢朱砂細墨磨汁麝香各二錢半右爲末以墨汁和勻每兩作六丸金箔爲衣每一丸薑汁和酒半盞溫熱調服更飮一二升以助藥力覆衣汗出爲效得效
換骨丹
治中風喎斜癱瘓語澁痰盛一切風疾無不治之汗出神效方見上
鐵彈元
治中風喎斜癱瘓涎潮語澁筋攣骨痛應是風疾無不治之五靈脂二兩川烏炮一兩乳香沒藥各五錢麝香一錢右爲末滴水和丸彈子大每一丸薄荷酒化下局方
辟巽錠子
治一切諸風及破傷風小兒急慢驚風疾朱砂一兩牛膽南星七錢防風川烏天麻川芎白芷人參薄荷木香白朮茯神各五錢牛黃龍腦乾生薑白附子各三錢麝香二錢全蝎二十箇生用白殭蠶二十一箇生用右細末用麻黃一斤甘草八兩蜂蜜二兩煎作膏子入藥末和勻兩作十錠金箔爲衣每一錠溫酒化下活心
風痺之始
內經曰汗出而風吹之血凝於膚者則爲痺
風之爲病當半身不遂或但臂不遂者此爲痺內經
邪之所湊其氣必虛留而不去其病則實內經
虛邪中人留而不去則爲痺衛氣不行則爲不仁內經
不仁者何以明之仁者柔也不仁謂不柔和也痛痒不知寒熱不知灸刺不知是謂不仁也類聚
三痺
內經曰黃帝曰痺之安生岐伯對曰風寒濕三氣雜至合而爲痺也其風氣勝者爲行痺寒氣勝者爲痛痺濕氣勝者爲着痺
行痺宜防風湯痛痺宜茯苓湯着痺宜川芎茯苓湯三痺湯
防風湯
治行痺走注無定防風一錢半當歸赤茯苓獨活杏仁桂心甘草各一錢麻黃五分黃芩秦芃葛根各三分右剉作一貼入薑五片棗二枚水煎服宣明
茯苓湯
治痛痺四肢疼痛拘拳浮腫赤茯苓桑白皮各一錢半防風桂皮川芎芍藥麻黃各一錢右剉作一貼入棗二枚水煎服汗出爲效宣明
川芎茯苓湯
治着痺四肢麻木拘攣浮腫赤茯苓桑白皮各一錢半川芎防風麻黃赤芍藥當歸各一錢桂皮甘草各五分右剉作一貼入棗二枚水煎服入門
着痺卽麻木不仁也綱目
三痺湯
治風痺氣血凝滯手足拘攣杜冲牛膝桂皮細辛人參赤茯苓白芍藥防風當歸川芎黃芪續斷甘草各七分獨活秦芃生地黃各三分右剉作一貼入薑五片棗二枚水煎服入門
五痺
帝曰其有五者何也岐伯曰以冬遇此者爲骨痺以春遇此者爲筋痺以夏遇此者爲脈痺以至陰遇此者爲肌痺以秋遇此者爲皮痺內經
帝曰內舍五藏六府何氣使然岐伯曰五藏皆有合病久而不去者內舍於其合也故骨痺不已復感於邪內舍於腎筋痺不已復感於邪內舍於肝脈痺不已復感於邪內舍於心肌痺不已復感於邪內舍於脾皮痺不已復感於邪內舍於肺所謂痹者各以其時重感於風寒濕之氣也內經
帝曰其客於六府者何也岐伯曰此亦其飮食居處爲其病本也六府亦各有兪兪卽穴也而食飮應之循兪而入各舍其府也內經
淫氣喘息痺聚在肺淫氣憂思痺聚在心淫氣遺尿痺聚在腎淫氣乏竭痺聚在肝淫氣肌絶痺聚在脾諸痺不已亦益內也註曰淫氣謂氣之妄行者也從外不去則益深而至於身內內經
宜用五痺湯增味五痺湯行濕流氣散
五痺湯
治風寒濕氣客留肌體手足緩弱麻痺羌活白朮薑黃防己各二錢甘草一錢右剉作一貼入薑七片水煎服入門
增味五痺湯
治風寒濕合爲痺肌體麻痺不仁羌活防己薑黃白朮海東皮當歸白芍藥各一錢甘草灸七分錢半右剉作一貼入薑十片水煎服直指
行濕流氣散
治風寒濕痺麻木不仁手足煩軟薏苡仁二兩白茯苓一兩半蒼朮羌活防風川烏炮各一兩右爲末每二錢溫酒或葱白湯調下入門
痺脈
脈澁而緊爲痺痛脈經
脈大而澁爲痺脈來急亦爲痺玉機
風寒濕氣合而爲痺浮澁而緊三脈乃備脈訣
痺病形證
內經曰帝曰痺或痛或不痛或不仁或寒或熱或燥或濕其故何也岐伯曰痛者寒氣多也有寒故痛也其不痛不仁者病久入深榮衛之行澁經絡時疎故不痛皮膚不營故爲不仁其寒者陽氣少陰氣多與病相益故寒也其熱者陽氣多陰氣少病氣勝陽承陰故爲痺熱其多汗而濡者此其逢濕甚也陽氣少陰氣盛兩氣相感故汗出而濡也
病在筋筋攣節痛不可以行名曰筋痺病在肌膚肌膚盡痛名曰肌痺病在骨骨重不可擧骨髓痠疼寒氣至名曰骨痺內經
帝曰痺之爲病不痛何也岐伯曰痺在骨則重在於脈則血凝而不流在於筋則屈而不伸在於肉則不仁在皮則寒故具此五者則不痛也凡痺之類逢寒則急逢熱則縱內經
痺病吉凶
內經曰帝曰痺其時有死者或疼久者或易已者其故何也岐伯曰其入藏者死其留筋骨間者疼久其留皮膚間者易已
痺病多兼麻木
麻是氣虛木是濕痰死血蓋麻猶痺也雖不知痛痒尙覺氣微流行在手多兼風濕在足多兼寒濕木則非惟不知痛痒氣亦不覺流行入門
風痺與痿相類
靈樞曰病在陽者命曰風病在陰者命曰痺陰陽俱病命曰風痺陽者表與上也陰者裏與下也
痺者氣閉塞不通流也或痛痒或麻痺或手足緩弱與痿相類但痿因血虛火盛肺焦而成痺因風寒濕氣侵入而成又痺爲中風之一但純乎中風則陽受之痺兼風寒濕三氣則陰受之所以爲病更重入門
痺病難治
痺之爲證有筋攣不伸肌肉不仁與風絶相似故世俗與風痿通治此千古之弊也大抵固當分其所因風則陽受之痺則陰受之爲病多重痛沈着患者難易得去如錢仲陽爲宋之一代名醫自患周痺止能移於手足爲之偏廢不能盡去可見其爲難治也玉機
痺病治法
痺之初起驟用參芪歸地則氣血滯而邪鬱不散只以行濕流氣散主之入門
三氣襲人經絡久而不已則入五藏或入六府隨其臧府之兪合以施鍼灸仍服逐三氣發散等藥則病自愈矣玉機
痺證因虛而感風寒濕之邪旣着體不去則須製對證藥日夜飮之雖留連不愈能守病禁不令入藏庶可扶持也如錢仲陽取茯苓其大逾斗者以法啖之閱月乃盡由此雖偏廢而氣骨堅悍如無疾者壽八十二而終惜乎其方無傳玉機
痺證病名及用藥
風痺濕痺寒痺俱宜附子湯冷痺宜蠲痺湯周痺宜大豆糵散骨痺筋痺脈痺肌痺皮痺行痺痛痺着痺俱宜三痺湯五痺湯增味五痺湯行濕流氣散防風湯茯苓湯川芎茯苓湯上方幷見上熱痺宜升麻湯血痺宜五物湯
筋痺宜用羚羊角湯
風寒痺宜用烏藥順氣散疎通氣道方見上
附子湯
治風寒濕合而爲痺骨節疼痛皮膚不仁肌肉重着四肢緩縱附子生白芍藥桂皮人參白茯苓甘草各一錢白朮一錢半右剉作一貼入薑七片水煎服三因
蠲痺湯
治手冷痺一云冷痺者身寒不熱腰脚沈重卽寒痺之甚者當歸赤芍藥黃芪防風薑黃羌活各一錢半甘草五分右剉作一貼入薑五片棗二枚水煎服入門
大豆糵散
治周痺周痺者在於血脈之中隨脈以上隨脈以下不能左右各當其所大豆糵一升炒熟爲末每一錢溫酒調下日三河間
升麻湯
治熱痺肌肉熱極體上如鼠走脣口反縱皮色變升麻二錢茯神人參防風犀角羚羊角羌活各一錢桂皮五分右剉作一貼薑五片同煎入竹瀝五匙調服宣明
五物湯
治血痺夫尊榮人骨弱肌膚盛疲勞汗出而臥加被微風遂得之形如風狀但以脈自微澁在寸口關上小緊宜鍼引陽氣令脈和緊去則愈黃芪桂枝白芍藥各三錢右剉作一貼入生薑七片大棗三枚水煎日三服一方有人參仲景
羚羊角湯
治筋痺肢節束痛羚羊角桂皮附子獨活各一錢三分半白芍藥防風川芎各一錢右剉作一貼入薑三片水煎服河間
歷節風病因
歷節之痛皆由汗出入水或飮酒汗出當風所致仲景
歷節風古方謂之痛痺今人謂之痛風也綱目
痛風者大率因血受熱已自沸騰其後或涉冷水或立濕地或坐臥當風取凉熱血得寒汚濁凝澁所以作痛夜則痛甚行於陰也治宜辛溫之劑流散寒濕開發腠理血行氣和其病自安
古之痛痺卽今之痛風也諸書又謂之白虎歷節風以其走痛於四肢骨節如虎咬之狀而名之也正傳
痛風之證以其循歷遍身曰歷節風甚如虎咬曰白虎風痛必夜甚行於陰也入門
白虎歷節亦是風寒濕三氣承之或飮酒當風汗出入水亦成斯疾久而不已令人骨節蹉跌醫鑑
歷節風證狀
歷節風之狀短氣自汗頭眩欲吐手指攣曲身體瘣㿔其腫如脫漸至摧落其痛如掣不能屈伸蓋由飮酒當風汗出入水或體虛膚空掩護不謹以致風寒濕之邪遍歷關節與血氣搏而有斯疾也其痛如掣者爲寒多其腫如脫者爲濕多肢節間黃汗出者爲風多遍身走注徹骨疼痛晝靜夜劇狀如虎咬者謂之白虎歷節久不治令人骨節蹉跌須當大作湯丸不可拘以尋常淺近之劑得效
歷節風治法
痛風多屬血虛血虛然後寒熱得以侵之多用芎歸佐以桃仁紅花薄桂威靈仙或用趁痛散東垣
丹溪治痛風法主血熱血虛血汚或挾痰皆不離四物潛行黃柏牛膝生甘草桃仁陳皮蒼朮薑汁隨證加減可謂發前人之所未發也綱目
治痛風大法蒼朮南星川芎白芷當歸酒芩在上加羌活威靈仙桂枝桔梗在下加牛膝防己木通黃柏
薄桂治痛風無味而薄者能橫行手臂領南星蒼朮等至痛處
風寒濕入於經絡以致氣血凝滯津液稽留久則怫鬱堅牢阻礙榮衛難行正邪交戰故作痛也須氣味辛烈暴悍之藥開鬱行氣破血豁痰則怫鬱開榮衛行而病方已也方廣
痛風宜用大羌活湯蒼朮復煎散防風天麻散疎風活血湯四妙散麻黃散潛行散二妙散龍虎丹活絡丹五靈丸
歷節風宜用神通飮定痛散虎骨散加減虎骨散麝香元乳香黑虎丹乳香定痛丸捉虎丹
肢節腫痛宜用靈仙除痛飮
痰飮注痛宜用芎夏湯控涎丹方見痰飮消痰茯苓丸方見手部半夏芩朮湯
痛風熨烙宜用拈痛散當歸散
趁痛散
治痛風多屬血虛血汚宜調血行血桃仁紅花當歸地龍五靈脂牛膝酒浸羌活酒浸香附子童便浸甘草生各二錢乳香沒藥各一錢右爲末每二錢溫酒調下
大羌活湯
治風濕相搏肢節腫痛不可屈伸羌活升麻各一錢半獨活一錢蒼朮防己威靈仙白朮當歸赤茯苓澤瀉甘草各七分右剉作一貼水煎服正傳
蒼朮復煎散
治風濕熱痛風蒼朮四兩黃柏三錢柴胡升麻藁本澤瀉羌活白朮各五分紅花二分右剉先以水二椀煮蒼朮至二鍾去渣入餘藥再煎至一鍾去渣服入門
防風天麻散
治風濕麻痺走注疼痛或偏枯或暴瘖滑石二兩防風天麻川芎羌活白芷草烏炮白附子荊芥穗當歸甘草各五錢右爲末蜜丸彈子大每取半丸或一丸熱酒化下覺藥力運行微麻爲度此散鬱開結宣風通氣之妙劑也正傳
或爲末蜜酒調下一錢正傳
疎風活血湯
治四肢百節流注刺痛皆是風濕痰死血所致其痛處或腫或紅當歸川芎威靈仙白芷防己黃柏南星蒼朮羌活桂枝各一錢紅花三分右剉作一貼入薑五片水煎服醫鑑
四妙散
治痛風走注威靈仙酒蒸五錢羊角灰三錢蒼耳子一錢半白芥子一錢右爲末每一錢薑湯調下入門
一方無蒼耳子有蒼朮
麻黃散
治歷節痛風無汗麻黃二錢羌活一錢半黃芪細辛各七分半右剉作一貼水煎服
潛行散
治血虛陰火痛風及腰以下濕熱注痛黃柏酒浸焙乾爲末每一錢薑汁和酒調服必兼四物湯間服之妙
二妙散
治濕熱痛風筋骨疼痛黃柏酒浸焙蒼朮泔浸焙右等分爲末熱薑湯調下一錢
龍虎丹
治痛風走注或麻木半身痛草烏蒼朮白芷各一兩用童便薑葱汁拌𨠭熱入乳香沒藥各三錢當歸牛膝各五錢右爲末酒糊和丸彈子大每一丸溫酒化下入門
活絡丹
治一切痛風筋脈拘攣沈痛時或上衝川烏炮草烏炮南星炮地龍焙各一兩乳香沒藥各二錢二分右爲末酒糊和丸梧子大空心溫酒下二三十丸局方
五靈丸
治風冷氣血閉身體麻痛五靈脂二兩川烏炮一兩半沒藥一兩乳香五錢右爲末水丸彈子大生薑湯和溫酒磨化一丸服之綱目
神通飮
治歷節風木通二兩剉細長流水煎湯頓服空心正傳
一人因風濕得白虎歷節風遍身疼痛足不履地者三年百方不效一日夢與木通湯愈遂服此藥服後遍身痒甚上體發紅丹如小豆大隨手沒去出汗至腰而止上體不痛矣次日又如前煎服下體又發紅丹汗出至足而無痛後治數人皆驗一名木通湯正傳
定痛散
治風毒攻注皮膚骨髓之間痛無常處晝靜夜劇筋脈拘攣不得屈伸蒼耳子骨碎補自然銅血竭白附子赤芍藥當歸肉桂白芷沒藥防風牛膝各七錢半虎脛骨龜板各五錢天麻檳榔羌活五加皮各二錢半右爲末每一錢溫酒調下入門
虎骨散
治歷節風百節痠痛無定處久則變成風毒痛入骨髓不移其處又云骨髓痛者宜此藥虎骨酥灸二兩白花蛇肉天麻防風牛膝白僵蠶炒當歸酒浸乳香桂心各一兩全蝎灸甘草灸各五錢麝香一錢右爲末每二錢溫酒調下豆淋酒尤好齊生
一方加有自然銅白附子檳榔羌活白芷川芎各一兩地龍沒藥雄黃各五錢服法亦同治白虎歷節風走痛直指
加減虎骨散
治白虎歷節痛晝夜不止虎脛骨三兩沒藥五錢右爲末每二錢溫酒調下入門
麝香元
治白虎歷節疼痛遊走無定狀如蟲行晝靜夜劇川烏大者三箇全蝎二十一箇地龍生五錢黑豆生二錢半麝香一字右爲末糯米糊和丸菉豆大空心溫酒下七丸或十丸出汗便差得效
乳香黑虎丹
治諸風寒濕骨節渾身疼痛立效草烏五兩蒼朮三兩白芷五靈脂羌活當歸川芎自然銅醋淬七次各二兩乳香一兩右爲末酒糊和丸梧子大百草霜爲衣臨睡溫酒下五丸或七丸忌食熱物十三方
乳香定痛丸
治遍身骨節痛蒼朮二兩川烏炮當歸川芎各一兩丁香五錢乳香沒藥各三錢右末棗肉和丸梧子大溫酒呑下五六十丸醫鑑
捉虎丹
治一切痛風走注癱瘓麻木白虎歷節及寒濕脚氣方見足部
靈仙除痛飮
治肢節腫痛痛屬火腫屬濕兼受風寒而發動於經絡之中濕熱流注於肢節之間麻黃赤芍藥各一錢防風荊芥羌活獨活威靈仙白芷蒼朮片芩酒炒枳實桔梗葛根川芎各五分當歸梢升麻甘草各三分右剉作一貼水煎服醫鑑
一名麻黃芍藥湯
半夏芩朮湯
治濕痰流注肩臂痛蒼朮二錢白朮一錢半半夏南星香附子片芩酒炒各一錢陳皮赤茯苓各五分威靈仙三分甘草二分右剉作一貼入薑三片水煎服一方有羌活
拈痛散
可熨烙痛風羌活獨活細辛肉桂防風白朮良薑麻黃天麻川烏吳茱萸乳香川椒全蝎當歸各五錢白薑二錢半右粗末每一兩或一兩半鹽一升同炒極熱絹袋盛熨烙痛處冷則易或炒用之寶鑑
當歸散
熨烙寒濕痛風防風當歸藁本獨活荊芥穗頑荊葉各一兩右粗末一兩鹽四兩同炒熱袋盛熨之冷則易醫林
宜去頑荊葉代椒葉亦佳
禁忌法
凡味酸傷筋則緩味鹹傷骨則痿令人發熱變爲痛痺麻木等證愼疾者須戒魚腥麪醬酒醋肉屬陽大能助火亦可量喫痛風諸痺皆然入門
破傷風病因
破傷風者多由亡血筋無所營故邪得以襲之所以傷寒汗下過多與夫病瘡人及産後致斯病者槪可見矣三因
破傷風者初因擊破皮肉視爲尋常殊不知風邪承虛而襲變爲惡候或諸瘡久不合口風邪內襲或用湯淋洗或着艾焚灸其火毒之氣亦與破傷風邪無異也其證寒熱間作甚則口噤目斜身體强直如角弓反張之狀死在朝夕正傳
痓病者是難治也多是血氣內虛風痰盛而成痓病凡傷寒雜病汗吐後入風亦成痓病大發濕家汗亦成痓發瘡家汗亦成痓産後去血多亦成痓有跌磕打傷瘡口未合貫風者亦成痓此名破傷風也回春
破傷風有四因一者卒暴傷損風邪襲虛二者諸瘡湯洗艾灸逼毒妄行三者瘡口不合貼膏留孔風襲四者熱鬱遍身白痂瘡口閉塞氣難通泄傳播經絡入門
痓與痙通稱破傷風
痙者筋勁强直而不柔和也河間
痓病者口噤角弓反張者是也
破傷風形證
夫人之筋各隨經絡結束於身血氣內虛外爲風寒濕熱之氣所中則成痓故寒則緊縮熱則弛張風則弦急濕則弛緩風散氣故有汗而不惡寒寒澁血故無汗而惡寒熱消氣故爲瘈縱濕溢血故爲緩弱經所謂大筋緛短小筋弛張皆濕熱不攘之所爲也原其所因多由亡血筋無所營故邪得以襲之所以傷寒汗下過多與夫病瘡人及産後致斯病槪可見矣三因
筋脈相引而急名曰瘈瘲俗謂之搐是也綱目
諸熱瞀瘈皆屬于火熱勝風搏倂于經絡風主動而不寧風火相承是以瞀瘈生矣治宜祛風滌熱之劑折其火熱可立愈若妄加艾火或發其表則死不旋踵河間
破傷風脈
痓脈按之緊如弦直上下行仲景
痓脈皆伏沈弦緊三因
痓脈弦直或沈細些汗後欲解脈潑如蛇弦緊尙可伏堅傷嗟回春
痓脈浮而無力太陽也長而有力陽明也浮而弦小少陽也正傳
凡痓脈如雨濺散出指外者立死入門
破傷風治法
破傷風者諸瘡久不合口因熱甚鬱結而榮衛不得宣通怫熱因之遍體故多白痂是時瘡口閉塞氣難宣通故熱甚而生風也先辨瘡口平無汁者中風也邊自出黃水者中水也幷欲作痓急治之又痛不在瘡處者傷經絡亦死證也初覺瘡腫起白痂身寒熱急用玉眞散貼之傷在頭面急用水調膏和雄黃付瘡上腫漸消爲度若腰脊反張四肢强直牙噤通身冷不知人急用蜈蚣細末擦牙吐出涎沫立甦亦宜按摩導引綱目
痙病口噤背反張速灌小續命湯資生
若眼牽觜扯手足戰搖伸縮者是風痰痓若身冷手足冷脈沈細名爲陰痓俱宜參歸養榮湯若身熱喘嗽生痰脈滑數名爲痰火痓宜用瓜蔞枳實湯不可全用風藥散氣死之速矣回春
破傷風如在表則辛以散之在裏則苦以下之兼散之汗下後通利榮血祛逐風邪防風通聖散方見風門一兩加荊芥穗大黃各二錢煎水調全蝎末羌活末各一錢服之河間
破傷風多死宜用防風全蝎之類全蝎散最妙入門
破傷風口喎噤肢體反張須臾欲死宜用全蝎散大蜈蚣散風盛者二烏丸風痰者玉眞散烏蛇散手足戰掉宜朱砂指甲散血凝昏悶者烏鴉散入門
破傷風宜用香膠散一字散退風散
大凡破傷風在頭面則白芷爲君防風頭佐之在身體及四肢則以防風爲君隨身梢用在下部則以獨活佐之
諸瘡欲變痓宜急風散防風散發汗多成痓宜防風當歸散亡血多成痓宜當歸地黃湯
玉眞散
治破傷風口噤身强直防風天南星等分爲末每二錢薑汁和溫酒調服以滓付瘡口上口噤者童便調下南星爲防風所制服之不麻可以開關定搐回春
一名定風散醫鑑
水調膏
治破傷風發熱紅腫風邪欲傳經絡而未深入者杏仁硏爲泥白麪等分新汲水調成膏塗傷腫處卽腫消熱退神驗醫鑑
參歸養榮湯
治風痰痓陰痓人參當歸川芎白芍藥熟地黃白朮白茯苓陳皮各一錢甘草五分右剉作一貼入薑三片棗二枚水煎服回春
瓜蔞枳實湯
治痰火痓瓜蔞仁枳實貝母桔梗片芩陳皮梔子茯苓麥門冬人參當歸蘇子各八分甘草三分右剉作一貼入薑三片煎和竹瀝薑汁服回春
全蝎散
治破傷風口喎噤肢體反張須臾欲死蝎梢七箇爲末熱酒調服日三凡患破傷風非此不除入門
大蜈蚣散
治破傷風搐搦反張蜈蚣二條魚鰾炒左蟠龍炒煙盡各五錢右爲末每二錢以防風煎湯調服服此不解覺轉入裏當服左龍丸綱目
一方蜈蚣一條江鰾三錢爲末每一錢防風羌活煎湯調下入門
一方口噤身反張不省人蜈蚣一條全蝎炒二箇右爲末擦牙內或吹鼻中名曰小蜈蚣散
二烏丸
治破傷風角弓反張牙關緊急生川烏白芷天麻各二錢生草烏雄黃各一錢右爲末酒糊和丸梧子大溫酒下十丸入門
一名奪命丸
烏蛇散
治破傷風痰盛烏蛇六錢麻黃一兩草烏炮乾薑附子炮川芎白附子天麻各五錢蝎梢二錢半右爲末每一錢熱酒調日三服入門
朱砂指甲散
治破傷風手足戰掉不已朱砂水飛天南星薑製獨活各二錢人手足爪甲燒存性六錢右爲末分作三貼熱酒調下立效入門
烏鴉散
治破傷風血凝昏悶烏鴉翎燒灰酒調一錢服服後飮酒一二盞以助藥勢
香膠散
治破傷風口噤身强直魚膠燒十分留性麝香少許右細末每二錢熱酒米飮任下得效
一字散
治破傷風急者金頭蜈蚣一條灸天麻草烏各五錢全蝎十箇白芷一錢右爲末每一字發熱茶淸調下發寒溫酒調下
退風散
治破傷風不省人事防風天麻白芷麻黃赤茯苓當歸各一錢薄荷七分荊芥白殭蠶甘草各五分右剉作一貼入薑七片水煎服寶鑑
急風散
治久新諸瘡傳變爲破傷風麝香一字朱砂一兩生黑豆二錢半草烏三兩半生用半焙存性米醋同淬右爲末酒調半錢服之神效得效
防風當歸散
治發汗過多成痓防風當歸川芎生地黃各二錢半右剉作一貼水煎服正傳
當歸地黃湯
治亡血過多變成破傷風宜養血當歸地黃芍藥川芎藁本防風白芷各一錢細辛五分右剉作一貼水煎服正傳
破傷風之治同傷寒三法
破傷風有在表在裏半表半裏三者之不同故不離乎汗下和三法也正傳
發汗過多因致痓身熱足寒項强頭搖口噤背反張者太陽痓也無汗宜汗之有汗宜止之若頭低視下手足牽引肘膝相搆者陽明痓也若一目或左右視幷一手一足搐搦者少陽痓也海藏
背後搐者太陽也身前搐者陽明也兩傍搐者少陽也河間
河間曰太陽宜汗陽明宜下少陽宜和若明此三法而不中病者未之有也正傳
按河間只論三陽而不論三陰者蓋傳入陰經其證已危若腹滿自利口燥咽乾舌卷卵縮皆無可生之理故置而不論也正傳
破傷風在表則以辛熱發散之宜防風湯羌活防風湯小續命湯方見上九味羌活湯方見寒門在半表半裏以辛凉和解之宜羌麻湯防風通聖散方見上在裏則以寒藥下之宜小芎黃湯大芎黃湯左龍丸河間
破傷風雖宜發汗若自汗多則宜用白朮湯白朮防風湯
防風湯
治破傷風在表未入裏急服此藥防風羌活獨活川芎各一錢二分半右剉作一貼煎水調小蜈蚣散服之大效正傳
羌活防風湯
治破傷風初傳在表羌活防風川芎白芍藥藁本當歸甘草各一錢地楡細辛各五分右剉作一貼水煎服正傳
羌麻湯
治破傷風在半表半裏無汗羌活麻黃甘菊川芎石膏防風前胡黃芩細辛枳殼白茯苓蔓荊子甘草各七分白芷薄荷各五分右剉作一貼入薑三片水煎服入門
小芎黃湯
治破傷風入裏猶有表熱川芎三錢黃芩二錢甘草五分右剉作一貼水煎服二三服後用大芎黃湯正傳
大芎黃湯
治破傷風入裏二便秘小便赤自汗不止川芎一錢大黃羌活黃芩各二錢右剉作一貼水煎服以下之微利爲度入門
左龍丸
治破傷風入裏發搐目直視二便秘澁宜此下之野鴿糞炒一名左蟠龍江鰾燒白殭蠶各五錢雄黃一錢蜈蚣二條天麻二錢右爲末分作三貼先將二貼燒飯爲丸梧子大朱砂爲衣次將一貼加巴豆霜半錢飯丸梧子大每用朱砂丸子二十丸加巴豆丸子一丸二服加二丸溫酒呑下至便利爲度只服朱砂丸病愈卽止之若搐痓不已宜服羌麻湯入門
一名江鰾丸入門
白朮湯
治破傷風大汗不止筋攣搐搦白芍藥三錢白朮葛根各二錢升麻黃芩各一錢甘草五分右剉作一貼水煎服
白朮防風湯
治破傷風發汗過多自汗不止防風四錢白朮黃芪各二錢右剉作一貼水煎服入門
痓有剛柔二證
痓證寒熱類傷寒但脈沈遲弦細搖頭露眼噤口手足搐搦項强背反張如發癎終日不醒爲異因傷寒發汗過多或大發濕家汗皆作痓風性勁故爲剛痓而無汗濕性緩故爲柔痓而有汗入門
無汗爲剛痓有汗爲柔痓海藏
剛柔二痓幷可與小續命湯方見上柔痓去麻黃有熱減半桂枝冬月去黃芩海藏
剛柔不分亦用小續命湯加生附子入門
剛痓之病胸滿口噤臥不着席脚攣急必齘齒可與大承氣湯方見寒門下之仲景
剛柔二痓通用九味羌活湯入門
痓與癎相似而實不同又不可作風治
痓與癎不同癎病身軟時醒痓病身强直反張不時醒甚有昏冒而遂亡者
痓與癎相似比癎爲虛切不可作風治而純用風藥宜帶補多是氣虛有火兼痰宜服參芪芎歸竹瀝之類
破傷風凶證
痓病有灸瘡難治仲景
痓病戴眼反折瘈瘲汗出如珠或反張離席一掌許小兒離席二指許者皆死入門
破傷風宜早治若入藏則難治有四般死證不可治一者頭面靑黑色二者額上有汗珠不流三者眼小目瞪四者身上汗出如油回春
太陽風痓之證始則發熱腹痛喘息涎浮次則牙緊頭搖十指微搖漸加項背强直轉側不仁甚者昏困失音目睛直視滑泄不禁身腰反張如此則十不救一直指
痓病目瞪口開神氣昏冒不知人者斷死無疑也回春
單方
凡三十七種有禦風膏五加皮酒竹瀝湯豆淋酒虎骨酒
石灰
治中風口眼喎斜石灰一合醋炒調如泥右喎塗左左喎塗右候纔正卽洗去本草
菖蒲
治三十六種風無不效取根剉浸酒或釀酒服法見雜方本草
甘菊
治諸風及風眩取乾煮湯飮之或浸酒或釀酒服釀法見雜方本草
白朮
治一切風及㿏痺或中風口噤不省朮四兩酒三升煮取一升頓服之本草
獨活
治下部風
羌活
治上部風幷療一切風百節風取一兩剉酒煎服
中風口噤不省獨活一兩剉酒二升煎至一升黑豆五合炒熱投酒中蓋定良久取溫服之本草
防風
分頭身梢治上中下部風邪
治三十六種風療風最要剉一兩酒水煎服本草
蒼耳子
治一切風氣及風濕痺取子三兩爲末水一升半煎取七合溫服之又水煎如茶服本草
仙靈脾
治中風半身不遂取一斤剉袋盛浸二斗酒中日久取飮常令醺本草
藁本
治一百六十種惡風又治頭風剉一兩水煎服本草
天麻
治諸風痺癱瘓不遂其苗名定風草又名赤箭不爲風所動剉水煎服本草
萆麻子
治中風口眼喎斜取子去殼擣爛右喎塗左左喎塗右
一方硏塗在手心以一盂子置在手心萆麻子上用熟水置盂中候口眼正則急去之左右如上法用本草名禦風膏
稀薟
治中風久百醫不差五月五日摘其葉嫩枝酒蜜洒拌蒸九蒸九曝擣爲末蜜丸梧子大溫酒或米飮下五七十丸久服則眼目淸明筋骨强健髮白更黑本草
松葉
治中風口喎靑葉一斤擣令汁出淸酒一甁一宿浸置火邊初服半升漸至一升汗出卽正本草
黃松節
治偏風口眼喎斜毒風筋攣骨痛浸酒服名松節酒方見穀部
五加皮
治風補虛又治風痺及痛風釀酒飮之名曰五加皮酒方見穀部本草
目僻眼𥍃有五花而自正卽五加皮也粗末酒浸飮之其目𥍃自正雷公
桑枝茶
治偏風及一切風桑枝未生葉者剉炒水煎如茶每服一盞久服則終身不患偏風又可預防風氣
霜後葉煮湯淋渫手足去風痺殊勝本草
竹瀝
卒中風口噤不語煩悶竹瀝一升飮之連飮佳
破傷風欲死灌入二三升卽活本草
治風痱恍惚竹瀝二升生葛汁一升薑汁五合相和服名曰竹瀝湯本草
皂莢
治卒中風口噤不省皂莢末吹鼻取嚔卽甦
中風口喎皂莢爲末醋調右喎塗左左喎塗右乾則易
中風不省取末和白礬末或半夏末薑汁調灌口吐痰卽醒本草
鱔魚
治中風口眼喎斜取魚大者以鍼刺頭上出血左斜塗右右斜塗左正則洗去鱔放水中得效
蜈蚣
治破傷風口噤身冷强直蜈蚣細末擦牙吐出涎沫立甦綱目
蠐螬
治破傷風極有神效初覺急取糞堆內蠐螬蟲一二箇用手捏住待蟲口中吐些少水就抹在破傷處身穿厚衣裳待片時瘡口覺麻兩脇微汗風出立效
如風緊急速取此蟲三五箇剪去尾將肚內黃水塗瘡口再滴些少入熱酒飮之汗出立效
又取此蟲安瘡口上艾灸蟲尾卽效類聚
蠶沙
治風痺癱瘓不仁取沙炒熱袋盛熨之冷卽易酒拌炒尤佳本草
白花蛇
治一切風喎斜癱瘓疼痛取蛇浸酒取酒飮又肉作末和酒服之
烏蛇治風尤勝本草
杏仁
治諸瘡入風水紅腫欲成破傷風杏仁泥入白麪和水塗之卽消本草
梨
治中風失音不語煩熱取梨汁服一合日三
風疾人喫消梨不限多少旬日頓爽本草
黑豆
治中風口噤不語喎斜癱瘓取豆炒令極熱投酒中飮之日三名曰豆淋酒本草
葱白
主中風面目腫煮取汁飮之本草
荊芥
治中風喎斜㿏痺及一切風煮汁飮之本草
薄荷
治中風失音不語及熱風煩悶生取汁飮之又煮汁服之本草
野鴿糞
卽左蟠龍取乾者酒漬服或炒爲末酒調服二錢本草
烏鷄
治中風語澁及風寒濕痺取肉作羹入葱椒薑鹽油醬煮熟食之
糞主風痓口噤身强直取屎白同黑豆炒熱浸酒服之本草
鵲
治中風喎斜取生鵲劈開腹及血熱貼喎緩處卽正俗方
烏鷄亦可
雁肪
主諸風拘攣偏枯血氣不通及麻痺取煉肪每日取一匙和溫酒服本草
烏鴉
治急中風喎斜不遂取全者鹽泥固濟火煆爲末和酒服之本草
熊脂
主風又治風痺不仁以酒煉過每取一大匙和酒服之肉亦可食本草
虎骨
主筋骨毒風攣急屈伸不得走注疼痛取骨末浸酒服名虎骨酒本草
鹿生肉
治中風喎斜取肉和生椒同擣付之正卽去之
骨釀酒治風補虛方見雜方本草
鍼灸法
治中風莫如續命湯之類然此可扶持初病若欲要收全功火艾爲良中風皆因脈道不利血氣閉塞也灸則喚醒脈道而血氣得通故可收全功肘後
中風痰盛聲如曳鋸服藥不下宜灸臍下氣海關元二三百壯亦可轉死迴生五藏氣絶危證亦宜灸之綱目
凡人非時足脛上及手食指次指忽痠疼麻痺良久方解此將中風之候急灸三里絶骨各三壯春秋報灸常令兩脚有灸瘡爲妙資生
凡人不信此法不肯灸忽然卒死是謂何病曰風入藏故也風病者不可不知綱目
凡覺手足或麻或痛良久乃已此將風中府之候宜灸百會曲鬢肩髃曲池風市三里絶骨資生
凡覺心中憒亂神思不怡或手足麻痺此將風中藏之候宜灸百會風池大椎肩井曲池間使三里資生
治風七穴百會耳前髮際肩井風市三里絶骨曲池一方加有風池合谷肩髃環跳凡九穴資生凡中風皆灸之
卒中風喎斜涎塞不省宜灸聽會頰車地倉百會肩髃曲池風市三里絶骨耳前髮際大椎風池凡十二穴本事
中風目戴上不能視灸第二椎骨第五椎骨上各七壯一齊下火立愈綱目
口眼喎斜宜灸聽會頰車地倉又法喎向右者灸左喎陷中喎向左者灸右喎陷中各二七壯立愈綱目
半身不隨宜灸百會顖會風池肩髃曲池合谷環跳風市三里絶骨資生
口噤宜鍼人中頰車百會承漿合谷翳風灸亦可綱目
失音不語宜鍼瘂門人中天突涌泉神門支溝風府綱目
半身不隨環跳爲要穴綱目
治中風偏枯大接經從陽引陰至陰與涌泉中衝與關衝竅陰與大敦少商與商陽厲兌與隱白少衝與少澤
大接經從陰引陽少商與商陽厲兌與隱白少衝與少澤至陰與涌泉中衝與關衝竅陰與大敦凡此十二經井穴也羅謙甫治趙僧判中藏刺十二井穴愈又治張安撫中藏灸十二井穴愈寶鑑
骨痺取太谿委中筋痺取太衝陽陵泉脈痺取大陵少海肉痺取太白三里皮痺取太淵合谷綱目
痺病宜燔鍼刦刺以知爲數以痛爲兪言鍼後以應效爲度數痛處爲兪穴非取諸經定穴也靈樞
治歷節風亦如上法但於痛處灸三七壯亦佳千金
百節痠疼實無所知以三稜鍼刺絶骨出血立愈東垣
寒上
冬爲傷寒
從霜降以後至春分前凡有觸冒霜露體中寒邪卽病者謂之傷寒活人
春氣溫和夏氣暑熱秋氣淸凉冬氣冷冽此四時之正氣也冬時嚴寒萬類深藏君子固密則不傷於寒夫觸冒之者乃名傷寒其傷於四時之氣皆能爲病而惟傷寒最毒者以其有殺厲之氣也中而卽病者爲傷寒不卽病者其寒毒藏於肌膚中至春變爲溫病至夏變爲暑病暑者熱重於溫也是以辛苦之人春夏多溫熱病者皆由冬時觸寒所致非時行之氣也活人
傷寒號爲大病
傷寒世號爲大病得效
傷寒一證與雜病不同若不對證妄投藥餌罪犯非輕誤人多矣局方
傷寒證候頃刻傳變傷寒治法繩尺謹嚴非可以輕心視之也其間種類不一條例浩繁是固難矣至於陰極發躁熱極發厥陰證如陽陽證如陰脚氣似乎傷寒中暑似乎熱病凡此等類尤當審思而明辨之若疑似未別體忍未明切不可妄投決病之劑方匕雖微死生係焉可不謹歟得效
兩感傷寒爲死證
帝曰其兩感於寒而病者必不免於死內經
兩感於寒者病一日巨陽與少陰俱病則頭痛口乾而煩滿二日則陽明與太陰俱病腹滿身熱不欲食譫言三日則少陽與厥陰俱病則耳聾囊縮而厥水漿不入不知人六日死內經
兩感傷寒古無治法仲景云兩病俱作治有先後如下利不止身體疼痛急先救裏如不下利身體疼痛急當救表救裏固宜急而表亦不可緩也救裏宜四逆湯救表宜桂枝湯二方見下活人
此必死之證然所稟有虛實所感有淺深實而感淺者猶或可治予嘗用大羌活湯十活二三東垣
一云表裏俱急者大羌活湯陰陽未分者陶氏冲和湯探之入門
兩感傷寒者日傳二經之候也仲景無治法惟東垣有治兩感大羌活湯云十可救其一二未知是否正傳
大羌活湯
解利兩感傷寒或傷寒見風脈傷風見寒脈發熱惡寒無汗頭痛項强等證生地黃知母川芎各一錢羌活防風獨活防己黃芩黃連蒼朮白朮各七分細辛甘草各五分右剉作一貼水煎服未解再服三四貼東垣
此方治陰陽已分陽證多者宜服入門
陶氏冲和湯
治兩感傷寒陰陽未分者以此探之羌活蒼朮防風川芎生地黃黃芩柴胡乾葛白芷石膏各一錢細辛甘草各三分右剉作一貼入薑三片棗二枚黑豆三七粒同煎服入門
一名冲和靈寶飮必用
脈法
凡治傷寒以脈爲先以證爲後凡治雜病以證爲先以脈爲後大抵治傷寒見證未見脈未可投藥見脈未見證雖小投藥亦無害也祗和
緊脈爲傷寒脈經
傷寒之脈陰陽俱盛而緊濇脈經
脈盛身寒得之傷寒內經
弦緊爲寒脈脈經
傷寒脈大浮數動滑此名陽也沈濇弱弦微此名陰也凡陰病見陽脈者生陽病見陰脈者死脈經
熱病須得脈浮洪細小徒費用神功汗後脈靜當便瘥喘熱脈亂命應終脈訣
寒傷太陽脈浮而濇及傳而變名狀難悉陽明則長少陽則弦太陰入裏遲沈必兼及入少陰其脈遂緊厥陰熱甚脈伏厥冷
在陽當汗次利小便表解裏病其脈實堅此其大略治法之正至於大法自有仲景
傷寒有五脈非一端陰陽俱盛緊澁者寒陽浮而滑陰濡而弱此名傷風勿用寒藥
陽濡而弱陰小而急此非風寒乃濕溫脈
陽脈浮滑陰脈濡弱或遇於風變成風溫
陽脈洪數陰脈實大更遇溫熱變成溫毒
陽脈濡弱陰脈弦緊更遇濕氣變爲濕溫
陰陽俱盛重感於寒變爲溫瘧同病異名
陰陽俱盛病熱之極浮之而滑沈之散澁脈訣
中寒緊澁陰陽俱盛法當無汗有汗傷命回春
傷寒熱病脈宜洪大忌沈細醫鑑
中寒之脈虛而微細醫鑑
傷寒變熱
內經曰寒傷形註曰寒則衛氣不利故傷形也
人傷於寒而傳爲熱何也曰夫寒盛則生熱也寒氣外凝陽氣內鬱腠理堅緻六府閉封緻則氣不宣通封則濕氣內結中外相薄寒盛熱生故人傷於寒轉而爲熱也汗之而愈則外凝內鬱之理可知矣斯乃雜病數日者也
傷寒傳經
內經曰巨陽者諸陽之屬也其脈連於風府故爲諸陽主氣也人之傷於寒也則爲病熱熱雖甚不死其兩感於寒者必不免於死帝曰願聞其狀岐伯曰傷寒一日巨陽受之故頭項痛腰脊强二日陽明受之陽明主肉其脈挾鼻絡於目故身熱目疼而鼻乾不得臥也三日少陽受之少陽主膽其脈循脇絡於耳故胸脇痛而耳聾三陽經絡皆受其病而未入於藏故可汗而已四日太陰受之太陰脈布胃中絡於嗌故腹滿而嗌乾五日少陰受之少陰脈貫腎絡於肺繫舌本故口燥舌乾而渴六日厥陰受之厥陰脈循陰器而絡於肝故煩滿而囊縮三陰三陽五藏六府皆受病榮衛不行五藏不通則死矣
其不兩感於寒者七日巨陽病衰頭痛少愈八日陽明病衰身熱少愈九日少陽病衰耳聾微聞十日太陰病衰腹減如故則思飮食十一日少陰病衰渴止不滿舌乾已而嚔十二日厥陰病衰囊縱少腹微下大氣皆去病日已矣
煩滿者小腹煩滿也下云小腹微下者謂此也大氣皆去則病人精神爽慧也活人
若過十三日不間尺寸陷者大危間謂瘳也仲景
傷寒或愈或死日期
黃帝曰今夫熱病者皆傷寒之類也或愈或死其死皆以六七日之間其愈皆以十日已上者何也不知其解願聞其故岐伯對曰兩感於寒而病者到六七日三陰三陽五藏六府皆受病榮衛不行水漿不入六日死帝曰兩感者三日當死而六日乃死何也岐伯曰陽明者十二經脈之長也其血氣盛故不知人三日其氣乃盡故死矣其不兩感於寒者到十二日六經再傳故愈矣內經
傷寒大法
傷寒大法有四曰傳經曰專經曰卽病曰鬱病夫卽病者多爲專經鬱病者多爲傳經蓋寒邪之中人無有定體或中於陽或中於陰或但中於太陽未及鬱熱而卽發首尾只在本經而不傳變者宜發散表邪而愈或有從太陽未及鬱熱不從陽明少陽過而遂入於三陰之經者亦有不曾入於陽經而直傷於三陰之經而卽病者宜溫中通脈而愈若夫始從太陽鬱熱以次而傳至於陽明少陽次第傳變於三陰之經者則爲傳經之熱證明矣正傳
太陽六傳
太陽者巨陽也爲三陽之首膀胱經病若渴者自入于本名曰傳本太陽傳陽明胃土者名曰巡經傳爲發汗不盡利小便餘邪不盡透入于裏也
太陽傳少陽膽木者名曰越經傳爲元受病脈浮無汗宜用麻黃湯而不用故也
太陽傳太陰脾土者名曰誤下傳爲元受病脈緩有汗當用桂枝而反下之故也病當腹滿四肢沈重
太陽傳少陰腎水者名曰表裏傳爲表病急當汗而反不汗不發所以傳裏也
太陽傳厥陰肝木者爲三陰不至於首惟厥陰與督脈上行與太陽相接名曰巡經得度傳海藏
六經標本
經絡爲標藏府爲本如太陽經爲標膀胱爲本餘倣此入門
太陽形證用藥
太陽膀胱本病頭疼脊强小腸爲標與心爲表裏故發熱冬月麻黃桂枝湯餘月九味羌活湯
太陽以皮膚爲表以膀胱爲裏熱在皮膚則頭疼項强宜麻黃桂枝湯九味羌活湯熱在膀胱則口渴尿赤宜五苓散入門
發熱惡寒脈浮者屬表卽太陽證也仲景
太陽傷風
太陽傷風脈陽浮而陰弱陽浮者熱自發陰弱者汗自出嗇嗇惡寒淅淅惡風翕翕發熱鼻鳴乾嘔桂枝湯主之仲景
太陽傷寒
太陽傷寒頭痛發熱身疼腰痛骨節皆痛惡風無汗而喘麻黃湯主之
註曰頭痛身疼腰痛以至牽連百骨節俱痛者此太陽傷寒榮血不利故也仲景
太陽兩傷風寒
脈浮緊發熱惡寒身痛不汗出而煩躁者大靑龍湯主之
發熱惡風煩躁手足溫爲傷風候脈浮緊爲傷寒脈是傷風見寒脈也寒多熱少不煩躁手足微厥爲傷寒候脈浮緩爲傷風脈是傷寒見風脈也蓋脈似桂枝反無汗病似麻黃反煩躁是也活人
太陽病似瘧
太陽病似瘧發熱惡寒熱多寒少脈微弱者此無陽也身不痒不可發汗宜桂婢各半湯
太陽病八九日如瘧狀發熱惡寒熱多寒少脈微而惡寒者此陰陽俱虛不可更發汗更下更吐面色反有熱色者未欲解也以其不能得小汗出身必痒宜桂麻各半湯仲景
太陽畜血
太陽病六七日表證因在脈微而沈反不結胸其人如狂者以熱在下焦小腹當滿小便自利者下血乃愈抵當湯主之仲景
太陽證俱在而脈反沈兼發狂小腹硬者宜用此藥方見下
麻黃桂枝湯
太陽病八九日發熱惡寒往來如瘧狀桂枝芍藥各二錢麻黃一錢二分甘草一錢杏仁八分右剉作一貼入薑五片棗二枚水煎服入門
九味羌活湯
不問四時但有頭痛骨節痛發熱惡寒無汗脈浮緊宜用此以代麻黃爲穩當莭奄
有汗不得服麻黃無汗不得服桂枝若誤服則其變不可勝言故立此法使不犯三陽禁忌乃解表神方羌活防風各一錢半蒼朮川芎白芷黃芩生地黃各一錢二分細辛甘草各五分右剉作一貼入生薑三片大棗二枚葱白二莖水煎服入門
一名羌活冲和湯醫鑑
羌活治太陽肢節痛乃撥亂反正之主也防風治一身盡痛聽軍將命令而行蒼朮雄壯上行之氣能除濕氣下安太陰甘草緩裏急和諸藥川芎治厥陰頭痛在腦生地黃治少陰心熱在內黃芩治太陰肺熱在胸白芷治陽明頭痛在額細辛治少陰腎經苦頭痛正傳
桂枝湯
治太陽傷風自汗惡風寒桂枝三錢白芍藥二錢甘草一錢右剉作一貼入生薑三片大棗二枚水煎溫服須臾啜稀粥一盞以助藥力令遍身漐漐微汗爲佳得汗勿再服入門
陶氏桂枝湯本方加防風川芎羌活藁本薑棗煎臨熱入飴糖二匙熱服微汗之卽解肌也入門
麻黃湯
治太陽傷寒頭痛身疼百節痛無汗惡風寒麻黃三錢桂枝二錢甘草六分杏仁十枚右剉作一貼入薑三片葱白二莖水煎服如上法有汗勿再服入門
陶氏麻黃湯本方加升麻川芎白芷防風羌活藁本入薑葱豆豉煎熱服如上法入門
大靑龍湯
善解風寒兩傷麻黃三錢桂枝二錢杏仁一錢半石膏四錢甘草一錢右剉作一貼入薑三片棗二枚水煎服如上法有汗勿服入門
發熱惡風煩躁手足溫爲傷風候脈浮緊爲傷寒脈是傷風見寒脈也寒多熱少不煩躁手足微厥爲傷寒候脈浮緩爲傷風脈是傷寒見風脈也蓋脈似桂枝反無汗病似麻黃反煩躁是也此藥能主之活人
仲景治傷寒一則桂枝二則麻黃三則靑龍桂枝治傷風麻黃治傷寒靑龍治傷風見寒脈傷寒見風脈三者如鼎立予嘗深究三旨若證候與脈相對則無不應手而愈本草
桂婢各半湯
治太陽病脈微身不痒石膏二錢桂枝芍藥麻黃各一錢甘草三分右剉作一貼入生薑三片大棗二枚水煎溫服入門
桂麻各半湯
治太陽病脈微身痒麻黃一錢半桂枝芍藥杏仁各一錢甘草七分右剉作一貼入薑三片棗二枚水煎服入門
陽明形證用藥
陽明者大腸爲標與肺爲表裏故微惡寒發熱爲經病宜葛根解肌湯渴而有汗者宜白虎湯胃爲本目疼鼻乾潮汗閉澁滿渴狂譫宜調胃承氣湯入門
陽明以肌肉之間爲表胃府爲裏熱在表則目疼不眠宜葛根解肌湯熱入裏則狂譫宜調胃承氣湯入門
陽明病有三
病有太陽陽明有正陽陽明有少陽陽明何謂也答曰太陽陽明者脾約是也正陽陽明者胃家實是也少陽陽明者發汗利小便胃中燥煩實大便難是也仲景
陽明之爲病胃家實也問曰緣何得陽明病答曰太陽病發汗若下若利小便者此亡津液胃中乾燥因轉屬陽明不更衣內實大便難者此名陽明病也仲景
陽明病陰陽結
脈浮而數能食不大便者此爲實名曰陽結也期十七日當劇脈沈而遲不能食身體重大便鞕名曰陰結也期十四日當劇仲景
陽明外證
陽明外證云何答曰身熱汗自出不惡寒反惡熱也
傷寒轉屬陽明者其人濈然微汗出也
陽明病發熱汗多者急下之宜大承氣湯仲景
陽明證潮熱
詳見下
陽明證譫語
詳見下
陽明病惡候
傷寒若吐若下後不循不大便五六日至十餘日日晡所發潮熱不惡寒狂言如見鬼狀若劇者發則不識人循衣摸床惕而不安微喘直視脈弦者生脈濇者死仲景
微者但發熱譫語宜大承氣湯下之一服利則止後服脈弦者生脈濇者死得效
一人病傷寒大便不利日晡發潮熱手循衣縫兩手撮空直視喘急諸醫皆走此誠惡候仲景雖有證而無法但云脈弦者生脈濇者死謾且救之與小承氣湯一服而大便利諸疾漸退脈且微弦半月愈或問曰脈弦者生何也予曰錢仲陽云手尋衣領及捻物者肝熱也此證在玉函列於陽明部蓋陽明者胃也肝有熱邪淫于胃經故以承氣瀉之且得弦脈則肝平而胃不受剋此有生之理也本事
陽明實證宜下
自汗出大便秘小便赤手足溫脈洪數譫語者必有燥糞在胃中調胃承氣湯下之活人
手足濈然汗出者此大便已鞕也譫語有潮熱承氣湯下之熱不潮者勿服明理
陽明虛證宜補
一人傷寒發狂欲走脈虛數用柴胡湯反劇以參芪歸朮陳皮甘草煎湯一服狂定再服安睡而愈海藏
嘗治循衣摸床者數人皆用大補氣血之劑惟一人兼瞤振脈代遂於補劑中略加桂亦振止脈和而愈綱目
陽明證汗渴
治汗後脈洪大而煩渴宜用白虎湯和解之
三陽合病頭痛面垢譫語遺尿中外俱熱自汗煩渴亦宜此藥仲景
汗下後表裏俱熱舌上乾燥而大渴脈洪大者人參白虎湯主之
汗而不解脈浮者蒼朮白虎湯主之仲景
無汗而渴者不可服
陽明證汗渴竹葉石膏湯最妙方見下
陽明三證
陽明證上焦熱脈浮發熱中焦熱渴欲飮水下焦熱小便不利是乃三焦俱熱宜使熱邪從小便而出是用猪苓湯惟汗多而渴者不可服入門
陽明脾約證
趺陽脈浮而濇浮則胃氣强濇則小便數浮濇相搏大便必難其脾爲約麻仁丸主之一名脾約丸方見大便仲景
陽明病禁忌
陽明病不能食攻其熱必噦所以然者胃氣虛冷故也
傷寒嘔多雖有陽明證不可攻也
胃家實不大便若表未解及有半表者先用桂枝柴胡和解之乃可下也
陽明病自汗出小便自利者此爲津液內竭大便雖鞕不可攻之宜用蜜導法通之方見大便
陽明病口燥但欲潄水不欲嚥此必衄不可下宜用犀角地黃湯仲景
葛根解肌湯
治陽明經病目疼鼻乾不得臥宜解肌葛根柴胡黃芩芍藥羌活石膏升麻白芷桔梗各一錢甘草五分右剉作一貼入薑三棗二水煎服醫鑑
一名柴葛解肌湯回春
白虎湯
治陽明病汗多煩渴脈洪大石膏五錢知母二錢甘草七分粳米半合右剉作一貼水煎服入門
本方加人參一錢名曰人參白虎湯
本方加蒼朮一錢名曰蒼朮白虎湯
猪苓湯
治陽明證小便不利汗少脈浮而渴赤茯苓猪苓阿膠澤瀉滑石各一錢右四味剉水煎臨熱入阿膠煎烊溫服仲景
少陽形證用藥
少陽之爲病口苦咽乾目眩仲景
眩而口苦舌乾者屬少陽仲景
脇滿乾嘔往來寒熱者屬少陽仲景
胸脇痛耳聾尺寸脈俱弦者少陽受病也仲景
口苦耳聾胸滿者少陽傷風也仲景
少陽三焦相火爲本故微熱膽爲標故耳聾脇痛寒熱嘔而口苦宜從中治俱宜小柴胡湯入門
少陽證爲半表半裏
少陽居太陽陽明之中半表半裏也禁汗恐犯太陽禁下恐犯陽明禁利小便恐生發之氣陷入陰中故只用小柴胡湯和之入門
少陽以胸脇之間爲半表半裏表多則小柴胡湯裏多則黃芩湯已上發熱太陽惡寒陽明自汗少陽多嘔皆三陽證也入門
少陽病不可發汗
傷寒脈弦細頭痛發熱者屬少陽不可發汗發汗則譫語仲景
少陽證往來寒熱
血氣虛腠理開邪氣因入與正氣相搏結於脇下邪正分爭往來寒熱休作無時不欲飮食而嘔宜用小柴胡湯仲景
少陽病壞證
太陽病不解轉入少陽者脇下硬滿乾嘔不能食往來寒熱尙未吐下脈沈緊者與小柴胡湯若已吐下發汗譫語柴胡證罷此爲壞病依壞法治之仲景
少陽病脇痛
少陽證漐漐汗出頭痛心下痞硬滿引脇下痛乾嘔短氣不惡寒此表解裏未和也宜十棗湯若合下不下則令人脹滿遍身浮腫也仲景
杜壬曰裏未和者蓋痰與燥氣壅於中焦故頭痛乾嘔短氣汗出是痰隔也非十棗湯不治綱目
小柴胡湯
治少陽病半表半裏往來寒熱能和其內熱解其外邪傷寒方之王道也柴胡三錢黃芩二錢人參半夏各一錢甘草五分右剉作一貼入薑三棗二水煎服入門
一名三禁湯以其禁發汗禁利小便禁利大便故只用此藥乃和解之劑也入門
專治少陽半表裏證及汗下後不解過經不解時氣瘟疫熱入血室等證其間有五證尤爲的當傷寒五六日心煩喜嘔者一也寒熱往來者二也耳聾胸痞者三也發潮熱者四也差後發熱者五也此五證尤爲可服入門
一名人參湯得效
黃芩湯
治少陽半表半裏裏證多者宜用此
一名黃芩芍藥湯方見大便
十棗湯
治傷寒有懸飮伏飮脇下引痛芫花微炒甘遂大戟炒右等分爲末別取大棗十枚水一盞煎至半盞去藥調藥末强人一錢弱人半錢服大便利下水以粥補之入門
河間曰芫花之辛以散飮二物之苦以泄水甘遂直達水氣所結之處乃泄水之聖藥然有毒不可輕用宣明
太陰形證用藥
太陰之爲病腹滿而吐食不下自利益甚時腹自痛仲景
太陰肺爲標故咽乾身目黃脾爲本故腹滿痛宜大柴胡湯方見下身黃者茵蔯蒿湯如自利不渴屬藏病宜理中湯丸入門
太陰證腹痛自利不渴宜理中湯理中丸四順理中湯丸亦主之仲景
腹滿時痛吐利不渴者爲太陰宜四逆湯方見下理中湯腹滿不減減不足言宜大承氣湯方見下仲景
腹滿時痛復如故此虛寒從下而上也當以溫藥和之宜理中湯仲景
飮食不節寒中陰經腹滿閉塞脣靑手足冷脈沈細宜治中湯仲景
傷寒自利不渴者屬太陰以其藏有寒故也當溫之宜用四逆湯仲景
太陰病腹痛
傷寒陽脈濇陰脈弦法當腹中急痛先與小建中湯方見虛勞不差再與小柴胡湯仲景
太陽病醫反下之因而腹滿時痛者屬太陰桂枝湯加芍藥主之凡言加者謂倍入也大便實痛者桂枝湯加大黃主之仲景
傷寒邪在三陰內不得交通故爲腹痛手足之經皆會於腹故也仲景
太陰病腹脹滿
太陰證下利淸穀若發汗則必脹滿仲景
發汗後腹脹滿宜用厚朴半夏湯仲景
太陰病發黃
傷寒七八日身黃如橘子色小便不利腹微滿屬太陰宜茵蔯蒿湯仲景
傷寒但頭汗出餘無汗劑頸而還小便不利身必發黃仲景
問曰白虎證亦有身熱煩渴引飮小便不利何以不發黃答曰白虎與發黃證相近但遍身汗出此爲熱越白虎證也頭面汗出頸以下無汗發黃證也活人
理中湯
治太陰腹痛自利不渴人參白朮乾薑炮各二錢甘草灸一錢右剉作一貼水煎服入門
理中丸
治同上以理中湯材作末蜜丸彈子大每一丸溫水化下入門
四順理中湯
治腹痛自利卽理中湯倍甘草一倍是也一名四順湯類聚
四順理中丸
卽理中湯倍甘草一倍爲末蜜和作丸彈子大也一名四順元類聚
治中湯
治太陰腹痛卽理中湯加陳皮靑皮等分也三因
厚朴半夏湯
治傷寒發汗後腹脹滿厚朴三錢人參半夏各一錢半甘草七分半右剉作一貼入生薑七片水煎服仲景
茵蔯蒿湯
治太陰證發黃茵蔯蒿一兩大黃五錢梔子二錢右剉水三盞先煎茵蔯減半納二味煎又減半去滓溫服日二小便當利色正赤腹漸減黃從小便去也仲景
少陰形證用藥
少陰之爲病脈微細但欲寐蓋氣寤則行陽寐則行陰必從足少陰始故少陰病但欲寐也仲景
少陰心爲本故舌乾口燥或下利淸水譫語便閉宜小承氣湯腎爲標故面寒脣靑四肢厥冷指甲靑黑宜薑附湯入門
少陰病始得之反發熱脈沈者麻黃附子細辛湯主之仲景
少陰病二三日用麻黃附子甘草湯微發之以二三日無證故微發汗也無證謂無吐利厥證也仲景
少陰病一二日口中和背惡寒當灸之宜附子湯仲景
少陰病二三日心中煩不得臥黃連阿膠湯主之仲景
少陰病身體痛手足寒骨節痛脈沈者附子湯主之仲景
傷寒欲吐不吐心煩但欲寐五六日自利而渴者屬少陰也虛故引水自救若小便色白者以下焦有寒不能制水故色白宜四逆湯仲景
下痢脈沈而遲其人面少赤身有微汗下利淸穀必鬱冒汗出而解病人必微厥所以然者其面戴陽下虛故也仲景
下利腹脹滿身體疼痛先溫其裏乃攻其表溫裏宜四逆湯攻表宜桂枝湯仲景
少陰病吐利手足厥冷煩燥欲死吳茱萸湯主之方見頭部
少陰證口中辨口中和者當溫口乾燥者當下東垣
少陰病脈沈
少陰證口燥舌乾而渴尺寸脈俱沈沈而疾則大承氣湯沈而遲則四逆湯東垣
少陰病脈絶
少陰病下利脈絶或無脈者宜通脈四逆湯仲景
少陰病下利淸穀手足厥逆脈微欲絶身反不惡寒面赤色者通脈四逆湯加葱白主之入門
傷寒吐下後汗出而厥四肢拘急不解脈微欲絶通脈四逆湯加猪膽汁下之仲景
少陰病下利脈微與白通湯利不止厥逆無脈乾嘔煩者白通加猪膽汁湯主之服湯後脈暴出者死微續者生仲景
少陰病自利
傷寒下利心下痞硬服瀉心湯後以他藥下之利不止與理中湯利益甚理中者理中焦此利在下焦赤石脂禹餘粮湯主之仲景
少陰病下利便膿血桃花湯主之仲景
少陰病至四五日腹滿痛小便利或下利或嘔者宜眞武湯仲景
下利欲飮水者以有熱故也宜白頭翁湯仲景
少陰病熱利不止三黃熟艾湯及薤白湯主之仲景
少陰病自利純靑水心下痛口燥乾者宜大承氣湯仲景
少陰證下利辨色靑者當下色不靑者當溫東垣
少陰四逆證有二
少陰病四逆或咳或悸或小便不利或腹中痛或泄利下重宜四逆散
邪熱入深則手足漸冷此熱厥似陰之證宜服四逆散入門
傷寒直中陰經初來無頭痛無身熱無渴怕寒踡臥沈重欲眠脣靑厥冷脈微而欲絶或脈伏宜四逆湯四逆者四肢逆冷也仲景
少陰病伏氣咽痛
伏氣之病謂非時有暴寒中人伏氣於少陰經始不覺病旬月乃發脈更微弱先發咽痛似傷寒非喉痺之病必下痢宜服半夏桂甘湯方見咽喉便差古方謂之腎傷寒活人
少陰下利咽痛胸滿心煩猪膚湯主之仲景
少陰病二三日咽痛可與甘草湯不差與桔梗湯仲景
少陰病咽中痛宜半夏散仲景
少陰病禁忌
少陰病脈細沈數病爲在裏不可發汗仲景
少陰病但厥無汗而强發之必動其血未知從何道來或從口鼻或從目出是名下厥上竭爲難治也仲景
薑附湯
治傷寒陰證及中寒乾薑炮一兩附子炮一枚右剉取五錢水煎服
附子生用名曰白通湯方見下
麻黃附子細辛湯
治少陰病但欲寐發熱脈沈麻黃細辛各二錢附子炮一錢右剉作一貼水煎服仲景
傷寒無熱惡寒者陰經病也今少陰病始得當無熱而反發熱但頭不痛爲異乃邪在表也脈雖沈尤宜溫劑發汗之入門
麻黃附子甘草湯
治少陰病無吐利厥逆宜用此微發汗也仲景
卽麻黃附子細辛湯去細辛加甘草二錢也入門
附子湯
治少陰病脈沈手足寒骨節痛又治口中和背惡寒白朮四錢茯苓芍藥各三錢附子炮人參各二錢右剉分二貼水煎溫服入門
黃連阿膠湯
治少陰病欲寐二三日後煩心不得眠臥黃連阿膠芍藥各二錢黃芩一錢鷄子一箇右剉作一貼水煎至半去滓乃納膠再一沸又納鷄子黃攪勻服日三仲景
一名黃連鷄子湯入門
四逆湯
治傷寒陰證要藥也凡三陰脈遲身痛幷用又治四肢逆冷甘草灸六錢乾薑炮五錢附子生一枚右剉分二貼水煎服正傳
通脈四逆湯
治少陰病下利四肢厥冷脈微欲絶或無脈附子二錢半乾薑一錢半甘草一錢右剉作一貼水煎服仲景
脈絶者通脈四逆湯煎水和猪膽汁半枚溫服仲景
面赤色者通脈四逆湯入葱白三莖同煎服入門
白通湯
治少陰病下利脈微乾薑三錢附子生半箇葱白三莖右剉水煎服入門
少陰證下利厥逆脈不至煩躁白通湯煎水和童尿一合猪膽汁半枚服之入門
赤石脂禹餘粮湯
治少陰證下利不止當治下焦宜用此赤石脂禹餘粮各二錢半右剉碎水煎服仲景
桃花湯
治少陰病下利便膿血赤石脂五錢半生半炒乾薑二錢糯米一合右剉水煎至半去渣別入赤石脂細末一錢調服日二入門
眞武湯
治少陰病腹滿痛小便利或下利或嘔茯苓芍藥附子炮各三錢白朮二錢右剉作一貼入薑五片水煎服正傳
古名玄武湯後世避諱改爲眞武湯
白頭翁湯
治少陰病下利欲飮水以有熱故也宜用此白頭翁黃柏秦皮黃連各一錢半右剉作一貼水煎服且治挾熱下利後重而渴入門
三黃熟艾湯
治傷寒大下熱利不止黃芩黃連黃柏熟艾各一錢半右剉作一貼水煎服活人
薤白湯
治傷寒下利如爛肉汁赤帶下伏氣腹痛豆豉半合綿裹薤白一握梔子七枚右剉水二升半先煎梔子十沸下薤白煎至二升入豉煎至一升二合分二服活人
四逆散
治傷寒病手足自熱而至溫從溫而至厥乃傳經之邪也宜用此柴胡芍藥枳實甘草灸各等分右爲末每二錢淡米飮調服日二入門
猪膚湯
治少陰客熱咽痛猪膚一兩水一盞煎至五分入白蜜一合白粉半合熬香熟和勻服之入門
猪水畜其氣入腎是以能解少陰客熱白蜜以潤燥除煩白粉益氣斷利入門
甘草湯
治少陰客熱咽痛甘草剉每服四錢水煎日三服仲景
桔梗湯
治少陰寒熱相搏咽痛甘草三錢半桔梗一錢半右剉水煎服仲景
半夏散
治少陰客寒咽痛半夏製桂枝甘草灸各二錢右剉作一貼水煎小小嚥服仲景
厥陰形證用藥
厥陰心包絡爲標故舌卷厥逆冷過肘膝小腹絞痛三味參萸湯四順湯主之肝爲本故男則囊縮女則乳縮手足乍冷乍溫煩滿者大承氣湯主之入門
厥陰之爲病消渴氣上衝心心中疼熱飢不欲食食則吐蛔活人
傷寒六七日煩滿囊縮其脈尺寸俱微緩者足厥陰肝經受病也其脈微浮爲欲愈不浮爲難愈脈浮緩者必囊不縮外證必發熱惡寒似瘧爲欲愈宜桂枝麻黃各半湯方見上若尺寸俱沈短者必是囊縮毒氣入腹宜承氣湯下之活人
大抵傷寒病藏府傳變陽經先受病故次傳入陰經以陽主生故太陽水傳足陽明土土傳足少陽木爲微邪也陰主殺故木傳足太陰土土傳足少陰水水傳足厥陰木至六七日當傳厥陰肝木必移氣剋於脾土脾再受邪則五藏六府皆因而危殆榮衛不通耳聾囊縮不知人而死速用承氣湯下之可保五生一死活人
若第六七日傳厥陰脈得微緩微浮爲脾胃脈也故知脾氣全不受剋邪無所容否極泰來榮衛將復水升火降則寒熱作而大汗解矣活人
厥陰病手足厥冷
凡厥者陰陽氣不相順接便爲厥厥者手足逆冷是也仲景
若始得之手足便厥冷不溫者是陰經受邪可用四逆湯溫之若手足自熱而至溫從四逆而至厥者傳經之邪也可用四逆散方幷見上必須識此勿令誤也明理
諸手足逆冷皆屬厥陰不可汗下然有須汗須下者謂手足雖逆冷時有溫時手足掌心必煖非正厥逆當消息之活人
厥陰病煩滿囊縮
厥陰證手足厥冷小腹痛煩滿囊縮脈微欲絶宜當歸四逆湯仲景
傷寒六七日尺寸脈微緩者厥陰受病也其證小腹煩滿而囊縮宜用承氣湯下之仲景
三味參萸湯
治厥陰證乾嘔吐涎沫頭痛及少陰證厥冷煩躁欲死陽明食穀欲嘔者皆妙吳茱萸三錢人參二錢生薑四片大棗二枚右剉水煎溫服入門
一名吳茱萸湯
當歸四逆湯
治厥陰證手足厥冷脈微欲絶當歸白芍藥各二錢桂枝一錢半細辛通草甘草各一錢右剉作一貼入棗二枚水煎服入門
傷寒陽證
凡仲景稱太陽病者皆表證發熱惡寒頭項痛也若脈大則與證相應宜發汗若脈反微不與證相應則不可發汗但用一二各半湯和之可也綱目
少陰身雖有熱而無頭痛厥陰有頭痛而無身熱若身熱而又頭痛屬陽證無疑矣活人
陽證似陰糞黑而脈滑得效
身大熱反不欲近衣此爲表寒裏熱屬陽證宜陽旦湯入門
陽證宜汗冬月麻黃湯桂枝湯虛者人參順氣散方見風門三時羌活冲和湯入門
陽證頭痛身熱脈浮數宜香蘇散芎芷香蘇散人參羌活散方見風門參蘇飮十神湯方見瘟疫
陽旦湯
治傷寒陽證身大熱反不欲近衣桂枝芍藥各三錢黃芩二錢甘草一錢右剉作一貼入薑三片棗二枚水煎服入門
傷寒陰證
凡傷寒四肢厥冷吐利不渴靜踡此陰證之常也須察其脈有力無力如重按無力或無脈便是伏陰急與五積散加附子如脈有力是陽證也不可不辨入門
三陰經血分自受寒謂之陰證傷寒微者寒邪外襲漸入經絡宜麻黃附子細辛湯或辛黃三白湯甚者卒中陰經初起無頭痛身熱便惡寒厥冷或胸腹痛嘔吐下和太陰用附子理中湯少陰用附子湯厥陰用當歸四逆湯入門
傷寒有口沃白沫或唾多流冷涎俱是寒證宜吳茱萸湯理中湯切忌冷藥醫鑑
傷寒陰證宜陰旦湯人參養胃湯藿香正氣散不換金正氣散正陽散
陰證似陽面赤而脈微入門
五積散
治感傷風寒頭痛身疼四肢逆冷胸腹作痛嘔吐泄瀉或內傷生冷外感風冷幷皆主之蒼朮二錢麻黃陳皮各一錢厚朴桔梗枳殼當歸乾薑白芍藥白茯苓各八分白芷川芎半夏桂皮各七分甘草六分右剉作一貼入薑三片葱白三莖水煎服入門
一方除白芷肉桂餘材慢火炒令色變攤冷入桂芷名曰熟料五積散不炒者名曰生料五積散海藏
辛黃三白湯
治陰證傷寒在表經者人參白朮白芍藥各二錢白茯苓當歸各一錢細辛麻黃各五分右剉作一貼入薑三片棗二枚水煎服入門
陰旦湯
治陰證傷寒身大熱欲近衣此爲內寒外熱也桂枝二錢黃芩乾薑各一錢半芍藥甘草各一錢右剉作一貼入棗二枚水煎服入門
人參養胃湯
治傷寒陰證及外傷風寒內傷生冷增寒壯熱頭痛身疼蒼朮一錢半陳皮厚朴半夏製各一錢二分半茯苓藿香各一錢人參草果甘草灸各五分右剉作一貼入薑三片棗二枚烏梅一箇水煎服令微汗濈濈然自然解散若有餘熱以參蘇飮欸欸調之入門
藿香正氣散
治傷寒陰證頭痛身疼如不分表裏證以此導引經絡不致變動藿香一錢半紫蘇葉一錢白芷大腹皮白茯苓厚朴白朮陳皮半夏製桔梗甘草灸各五分右剉作一貼入薑三片棗二枚水煎服醫鑑
不換金正氣散
治傷寒陰證頭痛身疼或寒熱往來蒼朮二錢厚朴陳皮藿香半夏甘草各一錢右剉作一貼入薑三片棗二枚水煎服入門
正陽散
治陰證傷寒麻黃一錢半陳皮大黃生乾薑肉桂芍藥附子炮半夏製甘草灸各七分吳茱萸五分右剉作一貼入薑三片棗二枚水煎服取汗本草
傷寒表證
凡傷寒初得病二三日頭痛身體痛惡寒發熱皆表證也局方
凡仲景稱太陽病者皆表證發熱惡寒頭項痛也綱目
發熱惡寒身體痛而脈浮者表證也表證者惡寒是也惡寒屬太陽宜汗之活人
項强几几爲太陽表證几音殊如短羽鳥不能飛騰動先伸引其頭也項背强者動亦如之一云無趐鳥欲飛貌明理
傷寒表證通用麻黃杏仁飮寒傷榮宜麻黃湯風傷衛宜桂枝湯三時發表宜九味羌活湯入門
表證宜香蘇散十神湯人參敗毒散香葛湯葱白散參蘇飮芎芷香蘇散小靑龍湯神朮散消風百解散
表證無汗宜羌活冲和湯有汗宜防風冲和湯方見下表裏不解宜雙解散河間
麻黃杏仁飮
治傷寒太陽經發熱惡寒頭痛無汗脈浮緊麻黃桔梗前胡黃芩陳皮半夏製各一錢杏仁細辛各八分防風七分甘草四分右剉作一貼入生薑三片水煎服入門
香蘇散
治四時傷寒頭痛身疼發熱惡寒及傷風傷濕傷寒時氣瘟疫香附子紫蘇葉各二錢蒼朮一錢半陳皮一錢甘草灸五分右剉作一貼入薑三片葱白二莖水煎服入門
芎芷香蘇散
治傷寒傷風表證頭項强百節痛陰陽未分皆可服香附子紫蘇葉各二錢蒼朮一錢半陳皮川芎白芷各一錢甘草五分右剉作一貼入薑三片棗二枚水煎服得效
十神湯
治兩感風寒頭痛寒熱無汗香附子紫蘇葉升麻赤芍藥麻黃陳皮川芎乾葛白芷甘草各一錢右剉作一貼入薑三片葱白二莖水煎服入門
人參敗毒散
治傷寒時氣發熱頭痛項强肢體煩疼及傷風咳嗽鼻塞聲重羌活獨活柴胡前胡枳殼桔梗川芎赤茯苓人參甘草各一錢右剉作一貼入薑三片薄荷少許水煎服醫鑑
本方加天麻地骨皮等分名曰人參羌活散
加荊芥穗防風等分名曰荊防敗毒散
香葛湯
治傷寒不問陰陽兩感頭痛寒熱蒼朮紫蘇葉白芍藥香附子升麻乾葛陳皮各一錢川芎白芷甘草各五分右剉作一貼入薑三片葱白二莖豉七粒水煎服得效
葱白散
治四時傷寒傷風頭痛體熱煩渴麻黃二錢蒼朮白朮川芎各一錢半石膏乾葛甘草各七分半右剉作一貼入薑三片葱白二莖水煎服局方
參蘇飮
治感傷風寒頭痛發熱咳嗽及內因七情痰盛胸滿潮熱人參紫蘇葉前胡半夏乾葛赤茯苓各一錢陳皮桔梗枳殼甘草各七分半右剉作一貼入薑三片棗二枚水煎服易簡
小靑龍湯
治傷寒表不解因心下有水氣乾嘔氣逆發熱咳喘麻黃芍藥五味子半夏製各一錢半細辛乾薑桂枝甘草灸各一錢右剉作一貼水煎服服此渴者裏氣溫水欲散也正傳
神朮散
治傷寒傷風頭痛體疼惡寒無汗蒼朮二錢荊芥藁本乾葛麻黃甘草灸各一錢右剉作一貼入薑三片葱白二莖水煎服集驗
消風百解散
治感傷風寒頭痛身疼鼻塞聲重荊芥蒼朮白芷陳皮麻黃各一錢甘草五分右剉作一貼入薑三片葱白二莖水煎服入門
雙解散
治傷寒表裏不解滑石三錢甘草一錢石膏黃芩桔梗各七分防風川芎當歸赤芍藥大黃麻黃薄荷連翹芒硝荊芥白朮梔子各五分右剉作一貼入薑三片葱白三莖豉半合同煎服此方乃益元散與防風通聖散合劑也益元散通裏通聖散發表兩得其宜也河間
傷寒裏證
傷寒裏熱者若火熏蒸自內達表惟下之一法而已入門
發熱汗出不惡寒反惡熱乃陽明裏證也宜下之
陽明爲病胃家實也胃實則潮熱譫語承氣湯下之明理
陽明病潮熱不大便六七日恐有燥屎欲知之法少與小承氣湯轉屎氣者有燥屎可攻若不轉屎氣者無燥屎愼不可攻也若攻之必脹滿不能食仲景
發熱汗出不惡寒反惡熱者屬裏卽陽明證也發汗後不惡寒但惡熱者胃實也宜調胃承氣湯仲景
大柴胡三承氣攻熱邪傳裏
下藥大承氣最緊小承氣次之調胃承氣又次之大柴胡湯又次之東垣
如不惡寒反惡熱發渴譫語腹滿而喘手足濈然汗出急下之宜大承氣湯如邪未深恐有燥屎小腹痛宜用小承氣微和胃氣勿令大泄如不惡寒但實者當和胃氣調胃承氣主之東垣
已上三法不可差差則無者生之有者遺之假令調胃承氣證用大承氣則愈後元氣不復以其氣藥犯之若大承氣證用調胃承氣則愈後神癡不淸以其無氣藥也小承氣湯證用大承氣則下利不止變而成虛後人合三藥爲一方號爲三一承氣殊失仲景本意綱目
裏證宜下通用三一承氣湯六一順氣湯陶氏黃龍湯
小承氣湯
治傷寒裏證小熱小實小滿宜緩下者用此大黃四錢厚朴枳實各一錢半右剉作一貼水煎服入門
大承氣湯
治傷寒裏證大熱大實大滿宜急下者用此大黃四錢厚朴枳實芒硝各二錢右剉作一貼水二大盞先煎枳朴煎至一盞乃下大黃煎至七分去渣入硝再一沸溫服入門
調胃承氣湯
治傷寒裏證大便硬小便赤譫語潮熱大黃四錢芒硝二錢甘草一錢右剉作一貼先煎大黃甘草至半去渣入芒硝再一沸溫服入門
三承氣須分三焦受病而用之若三焦傷者痞滿燥實堅俱全是用大承氣大黃滌熱枳實瀉實厚朴消痞芒硝潤燥軟堅若上焦傷者有痞滿實而無燥堅是用小承氣厚朴消痞枳實瀉滿大黃滌熱若中焦傷者無痞滿而有燥實堅是用調胃承氣大黃滌熱芒硝潤燥軟堅甘草和中而已入門
大柴胡湯
治傷寒病少陽轉屬陽明身熱不惡寒反惡熱大便堅小便赤譫語腹脹潮熱柴胡四錢黃芩芍藥各二錢半大黃二錢枳實一錢半半夏一錢右剉作一貼入薑三片棗二枚水煎服正傳
小柴胡去人參甘草加芍藥大黃枳實也以芍藥下安太陰使邪氣不納以大黃去地道不通以枳實去心下痞悶也海藏
三一承氣湯
治傷寒雜病入裏之深大小便不通者甘草三錢大黃厚朴枳實芒硝各一錢半右剉作一貼入薑三片煎至半去渣入芒硝再一沸溫服得效
六一順氣湯
治傷寒熱邪傳裏大便結實口燥咽乾譫語發狂潮熱自汗胸腹滿痛等證以代大小調胃三一承氣大柴胡大陷胸等湯之神方也大黃二錢枳實厚朴芒硝柴胡黃芩芍藥甘草各一錢右剉作一貼入薑三片水煎至半去滓入鐵銹水三匙調服入門
陶氏黃龍湯
治熱邪傳裏胃中燥糞結實心下硬痛純下淸水大黃二錢芒硝一錢半枳實厚朴各一錢人參當歸甘草各五分右剉作一貼入薑三片棗二枚水煎溫服入門
傷寒半表半裏證
半表裏極難識有言身前後者有言身上下者有言太陽陽明之間者身後爲太陽身前爲陽明少陽居中寒熱莫定此以身之前後而言也小柴胡湯主少陽之半表裏也膀胱寒水近陽明燥金水多則寒燥多則熱亦往來寒熱五苓散分利膀胱之半表裏也理中湯治吐瀉不定上下之半表裏也入門
發熱脈弦細頭痛者屬半表半裏卽少陽證也仲景
傷寒表證當汗裏證當下不易之法也然而假令脈浮而大是表證當汗又發熱煩渴小便赤却當下此表裏俱見雙解散主之河間
假令不大便六七日頭痛身熱是裏證又小便淸知不在裏因在表須當發汗此兩證俱見宜桂枝湯河間
假令心下滿口不欲食大便硬脈沈數是裏證當下又頭汗出微惡寒手足冷却當汗此半在表半在裏也小柴胡湯主之河間
治表裏內外俱熱之證表者或脈浮或頭痛或惡風或惡寒裏者或譫言妄語或揚手擲足欲汗則裏證已急欲下則表證尙存通宜大柴胡湯海藏
傷寒須分表裏若表裏不分汗下差誤豈爲上工且如均是發熱身熱不渴爲表有熱小柴胡加桂枝主之厥而脈滑爲裏有熱白虎湯加人參主之
均是水氣乾嘔微利發熱而咳爲表有水小靑龍湯主之身凉表證罷咳而脇下痛爲裏有水十棗湯主之
均是惡寒有熱而惡寒者發於陽也麻黃桂枝小柴胡主之無熱而惡寒者發於陰也附子湯四逆湯主之
均是身體痛脈浮發熱頭痛身體痛者爲表未解麻黃湯主之脈沈自利身體痛者爲裏不和四逆湯主之海藏
傷寒陰厥
厥者手足逆冷是也其手足指頭微寒者謂之淸此疾爲輕活人
陰厥者初得病便四肢逆冷脈沈微而不數足多攣臥時惡寒或引衣自覆不飮水或下利淸穀或淸便自調外證多惺惺而靜宜四逆湯通脈四逆湯當歸四逆湯活人
陰厥者無頭痛無身熱吐利不渴靜踡而臥手足盡冷乃厥陰所主陰陽之氣不相接連而然太陰厥手足指頭微冷者理中湯少陰厥脛寒足冷甚則手至臂足至膝者四逆湯厥陰厥一身盡冷者當歸四逆湯厥逆煩燥者不治入門
小便數微惡寒者陽氣不足也心煩足踡者陰氣不足也入門
厥陰證四肢厥冷脈沈遲按之無力則爲陰當溫之宜四逆湯海藏
陰厥指爪常冷足踡臥不渴淸便如常外證惺惺得效
傷寒陽厥
陽厥者初得病必身熱頭痛外有陽證至四五日方發厥厥至半日却身熱蓋熱氣深方能發厥若微厥却發熱者熱深故也其脈雖伏按之滑者爲裏熱或飮水或揚手擲足或煩燥不得眠大便秘小便赤外證多昏憒承氣湯白虎湯隨證用之活人
下證悉具而見四逆者是因失下血氣不通四肢便厥醫不識疑爲陰厥便進熱藥禍如反掌大抵熱厥須脈沈伏而滑者手雖冷時復指爪溫須承氣湯下之活人
厥陰證四肢逆冷爪甲靑脈沈疾按之有力則爲陽當下之宜大承氣海藏
陽厥者未厥前有頭痛有身熱陽邪深入陷伏於內而後發厥微厥半日間却又發熱熱氣下行則腹痛下利或便膿血若不便血則熱氣上行必爲喉痺入門
傷寒邪在三陽則四肢熱半表裏及太陰則邪漸入內故四肢溫至少陰厥陰邪入深而陷伏於內則四肢厥冷然先由熱後厥者傳經熱厥也輕則四逆散重則大柴胡承氣湯下之入門
熱厥脈沈伏而滑頭上有汗手掌溫指梢亦溫便宜下入門
陰陽厥輕重
傷寒至四五日而厥者必發熱前熱者後必厥厥深者熱亦深厥微者熱亦微仲景
傷寒厥四日熱反三日復厥五日其病爲進厥多熱少陽氣退故爲進也仲景
傷寒發熱四日厥反三日厥少熱多其病當自愈仲景
傷寒病厥五日熱亦五日設六日當復厥不厥者自愈厥終不過五日以熱五日故知自愈仲景
熱多厥少者易愈厥多熱少者難已入門
辨陰陽厥法
陰陽二厥脈皆沈所以使人疑之然陰厥脈沈遲而弱陽厥脈沈伏而滑又陽厥指爪時一溫陰厥常冷得效
若未辨陰陽且與理中湯試之陽厥則便熱陰厥則不熱得效
厥有藏厥蛔厥
躁無暫定而厥者爲藏厥活人
藏厥者發躁無休息時且發熱七八日脈微膚冷而躁或吐或瀉無時暫安者乃厥陰眞藏氣盡故曰藏厥仲景無治法四逆湯冷飮救之又少陰厥而吐利發躁亦不治三味參萸湯救之入門
靜而復煩吐蟲而厥者爲蛔厥詳見蟲門活人
厥與四逆不同
四逆者四肢不溫也厥者手足逆冷也傷寒邪在三陽則手足必熱傳到太陰手足自溫至少陰則邪熱漸深故四肢逆而不溫及至厥陰則手足厥冷是又甚於逆其四逆散凉藥以治四肢不溫其四逆湯熱藥以治寒極而成逆厥者也四肢通冷比之手足獨冷則有間夫死者以四逆言之可治者以厥冷言則亦可見四逆與手足厥冷之有輕重淺深矣蓋四肢通冷其病爲重手足獨冷其病爲輕也四肢與手足却有所分以四字加於逆字之上是通指手足臂脛以上言也以手足二字加於厥逆厥冷之上是獨指手足言也蓋以四逆爲四肢通冷厥爲手足獨冷也東垣
傷寒陰毒
傷寒三陰病深必變爲陰毒其證四肢厥冷吐利不渴靜踡而臥甚則咽痛鄭聲加以頭痛頭汗眼睛內痛不欲見光面脣指甲靑黑手背冷汗心下結硬臍腹築痛身如被杖外腎氷冷其脈附骨取之則有按之則無宜甘草湯正陽散陽氣乍復或生煩躁者返陰丹復陽丹用之不可凉藥入門
又此證面靑舌黑四肢厥冷多睡入門
積陰感於下則微陽消於上故其候四肢沈重逆冷腹痛咽喉不利或心下脹滿結硬燥渴虛汗不止或時狂言爪甲面色靑黑六脈沈細而一息七至以來速於氣海關元各灸二三百壯以手足溫煖爲效仍服還陽散退陰散本事
陰毒沈困之候六脈附骨取之方有按之卽無一息八至已上或不可數至此則藥餌難爲攻矣宜灸臍下二三百壯更以還陽散等熱藥助之如手足不和煖者不可治本事
傷寒陰毒之病面靑身痛如被杖咽喉痛五日可治七日不可治甘草湯主之仲景
陰毒宜用正陽散附子散白朮散回陽救急湯熨臍法
一人傷寒四肢逆冷臍下築痛身疼如被杖蓋陰毒也急服金液丹來復丹方幷見下等藥其脈遂沈而滑證雖陰而有陽脈可生仍灸臍下百壯乃手足溫陽回得汗而解本事
正陽散
治傷寒陰毒證附子炮一兩乾薑炮甘草灸各二錢半皂角一挺麝香一錢右爲末每二錢水一杯煎至五分和渣熱服一方用白湯調下得效
甘草湯
治陰毒甘草灸升麻當歸桂枝各一錢雄黃川椒各一錢半鱉甲酥灸三錢右剉作一貼水煎服毒從汗出未汗再服入門
一名升麻鱉甲湯仲景
破陰丹
治陰毒脈伏及陽脫無脈厥冷不省硫黃五兩硝石太陰玄精石各二兩乾薑附子桂心各五錢爲末用鐵銚先鋪玄精次鋪硝石各一半中間鋪硫黃末又布硝石玄精餘末蓋上以小盞合着用炭三斤燒令得所勿令煙出急取瓦盆合着地上候冷取出入餘藥同爲末糊丸梧子大艾湯下三十丸汗出爲度入門
復陽丹
治陰毒面靑肢冷脈沈蓽澄茄木香吳茱萸全蝎附子炮硫黃各五錢乾薑一錢右爲末酒糊和丸梧子大薑湯下三十丸復以熱酒投之取汗入門
還陽散
治陰毒面靑肢冷心躁腹痛硫黃爲末每二錢新汲水調下良久或寒一起熱一起再服汗出而差本事
退陰散
治傷寒陰毒川烏乾薑等分右爲粗末炒令轉色放冷再爲細末每一錢鹽一捻水少許同煎溫服本事
附子散
治傷寒陰毒附子炮二錢半桂心當歸白朮各二錢半夏製乾薑炮各一錢右剉作一貼入薑三片水煎服得效
白朮散
治傷寒陰毒四肢逆冷心胸煩躁川烏炮桔梗白朮附子炮細辛各五錢乾薑炮二錢半右爲末每二錢水煎服
迴陽救急湯
治傷寒陰證及陰毒四肢厥冷脈沈細脣靑面黑人參白朮白茯苓陳皮半夏乾薑炮肉桂附子炮五味子甘草灸各一錢右剉作一貼入薑七片水煎服醫鑑
熨臍法
治陰毒危急體冷無脈氣息欲絶或不省人事大葱白把切去葉扎餠二三寸許連作四五餠先將麝香硫黃各一字塡臍內放葱餠於臍上以熨斗火熨之如餠爛再換新餠又熨之以葱氣入腹爲效手足溫有汗卽差更服四逆湯以溫其內如熨後手足指尙冷甲下肉黑者死活人
又法釅醋拌麩皮炒熨納布袋中蒸熱熨之尤速效海藏
傷寒陽毒
傷寒三陽病深必變爲陽毒或有失於汗下或本陽證誤投熱藥使熱毒入深發爲狂亂面赤眼紅身發斑黃或下利黃赤六脈洪大名曰陽毒發斑宜黑奴丸白虎湯三黃石膏湯消斑靑黛飮方見皮部醫鑑
陽毒爲病面赤斑斑如錦紋咽喉痛唾膿血五日可治七日不可治宜陽毒升麻湯陽毒梔子湯葛根湯外用水漬法活人
傷寒先觀兩目或赤或黃赤爲陽毒六脈洪大有力燥渴者輕則三黃石膏湯三黃巨勝湯重則大承氣湯下之醫鑑
黑奴丸
治陽毒發斑煩躁大渴脈洪數麻黃大黃各二兩黃芩釜底煤芒硝竈堗墨梁上塵小麥奴各一兩右爲末蜜丸彈子大每一丸新汲水化服須臾振寒汗出而解未汗再服入門
陽毒及壞傷寒醫所不治精魂已竭心下尙煖斡開其口灌藥下咽卽活若不大渴不可與此藥活人
三黃石膏湯
治陽毒發斑身黃眼赤狂叫欲走譫語六脈洪大石膏三錢黃芩黃連黃柏山梔仁各一錢半麻黃一錢香豉半合右剉作一貼入薑三片細茶一撮水煎服醫鑑
陽毒升麻湯
治傷寒陽毒面赤狂言或見鬼脈浮大數黃芩二錢升麻射干人參各一錢犀角一錢半甘草七分右剉作一貼水煎服出汗則解活人
陽毒梔子湯
治陽毒石膏二錢升麻黃芩杏仁柴胡各一錢梔子赤芍藥知母大靑各七分甘草五分右剉作一貼入薑五片豉百粒同煎服活人
葛根湯
治陽毒葛根二錢黃芩大黃醋炒梔子朴硝甘草各一錢半右剉作一貼水煎服海藏
三黃巨勝湯
治陽毒發狂極甚姑以劫之卽前三黃石膏湯去麻黃豆豉加芒硝大黃入薑一片棗二枚水煎臨熟入泥漿淸水二匙調服入門
水漬法
治陽毒大熱發狂不能制伏靑布五六尺疊摺新水浸之撘病人胸上須臾蒸熱又浸水又撘之日數十易爲佳得效
又法菉豆煮湯一鍋稍溫用靑布數重蘸湯撘於胸膈冷則再蘸湯撘之日數十易被蓋覆得汗而愈蓋菉豆靑布性凉能退熱故也
陰盛隔陽
傷寒陰盛隔陽其證身冷反躁欲投井中脣靑面黑渴欲飮水復吐大便自利黑水六脈沈細而疾或無入門
病人身冷脈沈細而疾煩躁而不飮水者陰盛隔陽也活人
陰盛隔陽大虛證也身熱而脈不鼓擊或身冷而欲坐井中欲漱水而不入口非眞熱也宜霹靂散迴陽返本湯入門
一人患傷寒六脈沈伏不見深按至骨則若有力頭疼身溫煩躁指末皆冷胸中滿惡心醫皆不識許學士診之曰此陰中伏陽也仲景法中無此證若用熱藥則爲陰所隔不能導引眞陽反生客熱若用冷藥則眞火愈消須用破散陰氣導達眞火之藥用返陰丹二百粒作一服冷鹽湯下不時煩躁狂熱手足躁擾許曰俗所謂換陽也須臾稍定略睡汗出身冷矣本事
若飮水者非此證也活人
陽盛拒陰
傷寒陽盛拒陰其證身體厥冷其脈滑數按之鼓擊於指下非眞寒也此大熱證也脈數而身反盡寒宜三黃巨勝湯方見上
陰極似陽
陽邪不深不能至于厥逆陰邪不甚不能至於煩躁此水極似火火極似水謂之反化亢極則害之之義也陰證之極火浮於外發躁擾亂狀若陽證然身雖煩躁而引衣自覆口雖燥渴而漱水不下脈必沈細無力此陰極似陽也宜通脈四逆湯入門
煩極而反發厥乃陰所致言熱極則反與陰盛發躁一同必以四逆湯理中湯治之入門
陽極似陰
陽證之極熱伏於內故身凉四肢厥逆狀若陰證但身雖冷而不欲近衣神雖昏而氣色光潤脈必沈滑而有力此陽極似陰也宜大柴胡湯或白虎湯入門
陰陽錯雜之證宜用從治法從治者反治也熱藥冷飮冷藥熱飮或熱藥爲君而佐以凉藥或冷藥爲君而佐以熱劑是也入門
霹靂散
治陰盛隔陽證附子一箇炮過以冷灰培半時許取出切半箇細剉入臘茶一錢水一盞煎至六分去渣入熟蜜半匙放冷服之須臾躁止得睡汗出差入門
一方附子一枚燒存性冷灰培爲末入臘茶二錢分作二貼每取一貼水一盞蜜半匙同煎放冷服名曰黑龍散寶鑑
迴陽返本湯
治陰盛隔陽附子炮乾薑炮人參陳皮麥門冬五味子甘草灸臘茶各一錢右剉作一貼以淸泥漿二盞同煎去滓入蜜五匙調和放冷服之取汗爲效面赤者入葱白七莖黃連少許同煎服入門
傷寒雜證
有頭痛身痛百節痛惡寒惡熱往來寒熱看面目舌色合病倂病煩躁戰慄動悸動氣等證
傷寒頭痛身疼百節痛
傷寒頭痛身疼腰痛以至牽連百骨節俱痛此太陽傷寒榮血不利故也仲景
傷寒頭痛知邪在經也不頭痛則知邪不在經也海藏
太陽之證頭痛身熱脊强入門
三陽之病有頭痛三陰無頭痛惟厥陰與督脈會於頭巓故有頭痛入門
風寒入肌血脈凝滯所以身痛太陽身痛拘急而已少陽身痛必脇硬嘔渴少陰身痛下利煩滿陰毒身痛宛如被杖入門
惡寒惡熱往來寒熱
傷寒之病邪之客於表者爲寒邪與陽相爭則爲寒矣邪之入於裏者爲熱邪與陰相爭則爲熱矣邪在半表半裏外與陽爭而爲寒內與陰爭而爲熱是以往來寒熱宜小柴胡湯和解之活人
病有發熱惡寒者發於陽也無熱惡寒者發於陰也發於陽者七日愈發於陰者六日愈以陽數七陰數六故也仲景
陽微惡寒陰微發熱寒多易愈熱多難愈入門
發汗後病不解反惡寒者虛也芍藥甘草湯主之仲景
惡風者見風至則惡矣必居密室之內幃帳之中則坦然自舒惡寒者則不待風而自寒雖身大熱而不欲去衣者是也活人云惡寒者不當風而自憎寒惡風者當風而憎寒綱目
病人脈微而澁者其人亡血病當惡寒後乃發熱無休止時夏月盛暑欲着複衣冬月盛寒欲裸其身所以然者陽微則惡寒陰弱則發熱也此由醫者過爲汗令陽氣微又大下令陰氣弱夏月陽氣在表胃中虛冷陽氣內微不能勝冷故欲着複衣冬月陽氣在裏胃中煩熱陰氣內弱不能勝熱故欲裸其身也仲景
傷寒雖裏證悉具若有一毫惡寒者爲表邪未盡須先解表乃攻裏也入門
發熱惡寒近似傷寒者有五種脈浮而緊發熱惡寒者傷寒也脈浮而數發熱惡寒或有痛處是欲作癰疽也脈浮而澁發熱惡寒或膈滿嘔吐此傷食也脈浮而滑發熱惡寒或頭眩嘔吐是風痰也脈浮而弦發熱惡寒或欲思飮食此欲作瘧疾也本事
芍藥甘草湯
治汗後惡寒桂枝二錢甘草灸一錢半芍藥白朮附子炮各一錢右剉作一貼水煎服仲景
傷寒看面目舌色
少陰病下利脈沈而遲其人面少赤必鬱冒汗出而解所以然者其面戴陽下虛故也仲景
太陽病發汗不徹面色緣緣正赤色者陽氣怫鬱在表當解之仲景
面戴陽者面雖赤而不紅活乃下虛也又曰陰盛者面赤而黯陽盛者面赤而光入門
傷寒陰證無頭痛無身熱躁悶面赤飮水不得入口乃氣弱無根虛火泛上名曰戴陽證陶氏益元湯主之入門
欲愈之病目眥黃眼胞忽陷定知亡脈訣
傷寒六七日若脈和平其人大煩目重瞼內際皆黃者爲欲解也脈經
傷寒目赤爲陽毒目黃爲黃疸入門
傷寒熱病目不明謂神水已竭不能照物病已篤矣急以六一順氣湯下之醫鑑
熱病在腎令人渴舌焦黃赤飮水不止目無精光者死不治仲景
舌上白胎者邪未入府屬半表半裏以小柴胡湯和解之舌生黃胎者熱已入胃調胃承氣湯下之舌上黑胎或生芒刺者是腎水剋心火急以大承氣下之此熱已極也醫鑑
治法取井水浸靑布片子凈洗舌上後以生薑片浸水時時刮舌黑胎自退醫鑑
陶氏益元湯
治傷寒戴陽證甘草灸二錢附子炮乾薑炮人參各一錢五味子二十粒麥門冬黃連知母各七分熟艾三分右剉作一貼入生薑五片棗二枚葱白三莖水煎臨熟入童尿三匙去滓放冷服之入門
傷寒合病
合病者一陽先病或一陽隨病或二陽同病或三陽同病不傳者謂之合病通用羌活冲和湯入門
三陽合病頭痛面垢譫語遺尿中外俱熱自汗煩渴或腹滿身重白虎湯主之仲景
傷寒倂病
倂者催倂逼迫之意始初二陽合病後一陽氣盛一陽氣衰倂歸於一經獨重初證亦不解罷通用羌活冲和湯入門
傷寒煩躁
煩乃心中懊憹欲吐之貌躁則手掉足動起臥不安
心熱則煩腎熱則躁
煩爲輕躁爲重
先煩而漸躁者爲陽證不煩而便發躁者爲陰證入門
煩主氣躁主血肺主皮毛氣熱則煩腎主津液血熱則躁故用梔子以治肺豆豉以潤腎宜黃連鷄子湯甘草乾薑湯芍藥甘草湯入門
煩躁者懊憹不得眠也懊憹者鬱悶不舒之貌煩者氣也火入於肺也燥者血也火入於腎也梔子豉湯主之仲景
煩者身熱也邪氣不爲汗解蒸於經絡鬱於肌表故生熱煩也類聚
傷寒下後心煩腹滿宜梔子厚朴湯
煩躁不大便續臍痛發作有時者有燥屎也宜下之仲景
病人脈已解而日暮微煩者以病新差人强與穀脾胃氣尙弱不能消穀故令微煩熱損穀則愈仲景
煩躁者氣隨火升也
煩躁吉凶
內熱曰煩謂心中鬱煩也外熱曰躁謂氣外熱躁也內熱爲有根之火故但煩不躁及先煩後躁者皆可治外熱爲無根之火故但躁不煩及先躁後煩者皆不可治也明理
所謂煩躁者謂先煩漸至躁也所謂躁煩者謂先發躁迤𨓦復煩也從煩至躁爲熱未有不漸煩而躁者也先躁後煩謂怫怫然更作躁悶此爲陰盛隔陽也雖大躁欲於泥水中臥但水不得入口是也此氣欲絶而爭譬如燈將滅而暴明明理
煩躁脚攣
傷寒脈浮自汗出小便數心煩微惡寒脚攣急反與桂枝湯此誤也得之便厥咽中乾煩躁吐逆作甘草乾薑湯與之以復其陽若厥愈足溫者更作芍藥甘草湯與之其脚遂伸仲景
懊憹怫鬱
有人傷寒八九日身熱無汗時時譫語時因下後大便不通已三日矣非躁非煩非寒非痛終夜不得臥但心中無曉會處許學士診之曰此懊憹怫鬱二證俱作也胃中有燥屎服承氣湯下燥屎二十枚得利而解仲景云陽明病下之心中懊憹微煩胃中有燥屎也又云小便不利大便難時有微熱怫鬱有燥屎也內經曰胃不和則臥不安此夜所以不得眠也胃中燥大便堅者必譫語也非煩非躁非寒非痛所以心中懊憹也本事
黃連鷄子湯
治少陰病煩躁不得臥卽上黃連阿膠湯也入門
甘草乾薑湯
治煩躁吐逆而厥甘草灸四錢乾薑炮二錢右剉作一貼水煎服仲景
芍藥甘草湯
治煩躁脚攣急方見上
梔子豉湯
傷寒汗下後虛煩不得眠劇者必反覆顚倒心中懊憹此主之仲景
按之心下軟者虛煩也梔子七箇豉半合右剉水二盞先煎梔子至一盞納豉再煎至七分去渣溫服得吐止未吐再服仲景
若胸滿少氣加甘草名曰梔豉甘草湯
若胸滿而嘔加生薑名曰梔豉生薑湯入門
懊憹者心鬱不舒也其證或因誤下正氣內虛陽邪內陷結於其間重則爲結胸也回春
梔子厚朴湯
治傷寒下後心煩腹滿臥起不安梔子一錢半厚朴三錢枳實二錢右剉作一貼水煎服仲景
傷寒戰慄
黃帝曰人之振寒者何氣使然岐伯曰寒氣客于皮膚陰氣盛陽氣虛故爲振寒寒慄靈樞
戰者身爲之戰搖也慄者心戰是也正與邪爭則鼓慄而戰但虛而不至爭則心聳動而振也戰之與振振輕而戰重也明論
諸承寒者則爲厥鬱冒不仁以胃無穀氣脾澁不通口急不能言戰而慄也仲景
戰者身振而動慄者心戰而惕邪正相爭正氣勝則戰邪氣勝則慄戰則病欲愈慄則病欲甚戰屬陽故大汗以解不必藥也慄屬陰陽爲陰所制故心寒足踡鼓頷厥冷便尿妄出不知人事宜理中四逆湯入門
若原係熱邪表證慄者羌活冲和湯裏證慄者大柴胡湯入門
有戰而汗解者太陽也有不戰而汗解者陽明也有不戰不汗而解者少陽也老人虛弱發戰而汗不行隨卽昏悶者不治入門
傷寒動悸
發汗過多其人叉手自冒心心下悸欲得按甚則身振振欲擗地宜桂枝甘草湯仲景
發汗後臍下悸欲作奔豚宜茯苓桂甘湯仲景
脈結代心動悸宜灸甘草湯方見脈部
撮空神昏者陶氏升陽散火湯入門
桂枝甘草湯
治心悸欲得按桂枝四錢甘草灸二錢右剉作一貼水煎服仲景
茯苓桂甘湯
治臍下悸欲作奔豚茯苓六錢桂枝四錢甘草灸二錢右剉作一貼入棗五枚以甘爛水二鍾先煮茯苓減二分納諸藥煮取一鍾去滓日三服仲景
陶氏升陽散火湯
治撮空證此因肝熱承肺元氣虛弱不能主持以致譫語神昏叉手冒心或撮空摸床人參當歸芍藥柴胡黃芩白朮麥門冬陳皮茯神甘草各一錢右剉作一貼入薑三片棗二枚入熟金同煎服入門
傷寒動氣
動氣者爲築築然動跳於腹者是也明理
病人先有五積在腹中或臍上下左右復因傷寒新邪與舊積相搏而痛築築然跳動名曰動氣大槪虛者理中湯去白朮加肉桂熱者宜柴胡桂枝湯入門
五積中惟臍下奔豚衝心最急桂枝湯加桂一倍入門
動氣在右
不可發汗發汗則衄而渴心苦煩飮水卽吐宜五苓散
不可下下之則津液內竭咽燥鼻乾頭眩心悸明理
動氣在左
不可發汗發汗則頭眩汗不出筋惕肉瞤宜防風白朮牡蠣湯
不可下下之則腹內拘急食不下動氣更劇身雖有熱臥則欲踡明理
動氣在上
不可發汗發汗則氣上衝正在心端宜甘李根湯
不可下下之則掌握熱煩身上浮冷熱汗自泄欲得水自灌明理
動氣在下
不可發汗汗之則無汗心中大煩骨節苦疼目暈惡寒食則反吐穀不能進宜大橘皮湯
不可下下之則腹脹滿卒起頭眩食則下淸穀心下痞明理
柴胡桂枝湯
治傷寒動氣築痛柴胡二錢桂枝黃芩人參芍藥各一錢半夏製八分甘草灸六分右剉作一貼入薑五片棗二枚水煎服仲景
防風白朮牡蠣湯
治動氣誤發汗筋惕肉瞤防風牡蠣粉白朮各等分右爲末每二錢酒或米飮調下日二三仲景
甘李根湯
治動氣誤發汗氣上衝正在心端李根皮五錢桂枝一錢半當歸芍藥茯苓黃芩各一錢半夏甘草各五分右剉作一貼入薑三片水煎服入門
大橘皮湯
治動氣誤發汗心煩骨痛目暈吐食陳皮三錢靑竹茹二錢人參甘草各一錢右剉作一貼入薑五片棗三枚水煎服仲景
雜病篇卷之三
寒下
傷寒煩渴
凡得病反能飮水此欲愈也仲景
傷寒汗不解脈浮者蒼朮白虎湯主之吐汗下後口乾舌燥脈洪大人參白虎湯主之
凡得病五六日而渴欲飮水不能多者不當與之何者以腹中熱尙少不能消故也至七八日大渴欲飮水惟當少與之常令不足勿極意也言能飮一斗只與五升若腹滿小便不利若喘若噦者不可與之若小渴咽乾者少少嚥潤之令胃氣和則愈仲景
渴欲飮水水入卽吐名曰水逆五苓散主之仲景
厥陰病渴欲飮水者少少與之愈活人
熱在表則不渴熱入裏則渴耗奪津液而然也然有渴必有煩者腎主水熱深則水竭而渴肝木挾心火以生煩故厥陰六七日飮水多而小便少者謂之消渴渴欲水爲欲愈者傳經已盡也脈浮而渴屬太陽宜白虎湯汗多而渴屬陽明宜竹葉石膏湯自利而渴屬少陰宜猪苓湯入門
凡渴欲飮水常令不足爲善經云若還不飮非其治强飮須敎別病生醫鑑
渴欲飮水而不能飮者丹田有熱胸中有寒也仲景
陰盛隔陽之證口燥渴而漱水不嚥蓄血之證亦漱水不欲嚥入門
五苓散
治太陽證入裏煩渴而小便不利澤瀉二錢半赤茯苓白朮猪苓各一錢半肉桂五分右爲末每二錢白湯調下或剉作一貼水煎服
傷寒汗後亡津但渴欲飮水者邪在裏也然上焦虛躁或飮水不散而反吐出爲水逆證或飮水雖多而小便不利者皆裏熱未實不能消水故爾五苓散的藥也入門
竹葉石膏湯
治傷寒解後餘熱及陽明證自汗煩渴幷差後虛煩等證石膏四錢人參二錢麥門冬一錢半半夏一錢甘草七分右剉作一貼入竹葉七片粳米百粒水煎入薑汁二匙服入門
傷寒潮熱
潮熱者若潮水之潮其來不失時也一日一發指時而發者謂之潮熱若日三五發者是卽發熱非潮熱也潮熱屬陽明必於日晡時發者乃爲潮熱也陽明之爲病胃家實也胃實則譫語明理
潮熱者似潮水之有信一日一發謂之潮必日晡而作陽明旺於未申故耳諸承氣湯選用下之或潮於寅卯者屬少陽或潮於巳午者屬太陽爲邪未入胃俱宜小柴胡湯和解之入門
吐下後不大便潮熱若劇則不識人循衣摸床微喘直視脈弦者生脈濇者死仲景
傷寒發狂
發狂者熱毒在胃倂入於心使神昏不定言動急速妄語妄笑甚則登高而歌棄衣而走踰垣上屋不食不臥非大吐下不止表裏俱熱宜三黃石膏湯裏熱盛宜大承氣湯加黃連狂言譫語宜辰砂五苓散入門
如狂者但睡中忽欲起行錯言妄語非若發狂莫能制也入門
陽毒發狂宜陽毒升麻湯陽毒梔子湯方見上
發狂宜用妙香丸方見火熱三白飮活龍散破棺湯水漬法火劫法
喜忘如狂蓄血證也活人
凡發狂見陽證陽脈者順見陰證陰脈舌卷囊縮者死入門
三白飮
治傷寒熱病熱極狂走鷄子淸一箇白蜜一大匙芒硝三錢右合作一處凉水調下醫鑑
活龍散
治陽毒發狂活地龍大者四五條淨洗硏取汁入薑汁薄荷汁及蜜各一匙新汲水調和徐徐灌盡漸次凉快若熱熾則加片腦尤妙名曰地龍水入門
破棺湯
治傷寒熱病發狂心躁言語不定不省人事人屎乾者燒存性水漬飮汁一二盞卽甦或細硏如麪新汲水調下三錢亦可俗名野人乾水本草
水漬法
見上陽毒下
火劫法
治發狂炭火一盆置病人之前將醋一椀急沃火內使煙氣衝入鼻內須臾自定又將凉水噀面亦可入門
傷寒譫語鄭聲
實則譫語虛則鄭聲譫語者謂亂語無次第數數更端也鄭聲者謂鄭重頻煩也只將一句舊言重疊頻言之也明理
陽明病胃實則譫語仲景
大小便利手足冷脈微細者必鄭聲宜用白通湯大便秘小便赤手足溫脈洪數者必譫語宜用調胃承氣湯活人
譫語有實有虛實則可下虛不可爲實者胃實有燥屎可下之虛者腸胃自利也難治入門
傷寒大熱呻吟錯語不得眠黃連解毒湯主之活人
晝日明了夜則譫語如見鬼乃婦人熱入血室證也活人
傷寒發熱譫語宜柴胡連翹湯醫鑑
黃連解毒湯
治傷寒大熱煩躁不得眠或差後飮酒復劇者及一切熱毒黃連黃芩黃柏梔子各一錢二分半右剉作一貼水煎服活人
柴胡連翹湯
治傷寒發熱譫語呻吟睡臥不得柴胡黃芩枳殼赤芍藥桔梗瓜蔞仁梔子仁連翹黃連黃柏甘草各八分右剉作一貼入薑三片水煎服醫鑑
傷寒結胸
傷寒若脈浮緊下之必結胸海藏
病發於陽而反下之熱入因作結胸仲景
傷寒表未解醫反下之隔內拒痛手不可近一云心下滿而硬痛此爲結胸宜大陷胸湯仲景
若按心下硬痛手不可近燥渴譫語大便實脈沈實有力爲大結胸急以大陷胸湯加枳殼桔梗下之反加煩躁者死醫鑑
小結胸者正在心下按之則痛脈浮滑宜小陷胸湯醫鑑
寒實結胸無熱證者宜三物白散小陷胸湯醫鑑
熱實結胸及寒實結胸活人書不拘寒熱但用陷胸湯不差用枳實理中丸應手而愈綱目
但結胸無大熱者此爲水結在胸脇但頭汗出名曰水結胸小半夏湯加茯苓主之方見胸部
熱實結胸宜用大陷胸丸綱目
結胸宜用灸法熨法未經下而胸滿非結胸也只以小柴胡合小陷胸加枳殼桔梗一服如神醫鑑
大陷胸湯
治大結胸大黃三錢芒硝二錢甘遂末五分右剉分二貼每取一貼先煎大黃至六分納硝再煎一二沸去滓納甘遂末攪服得快利止後服仲景
小陷胸湯
治小結胸半夏製五錢黃連二錢半瓜蔞大者四分之一右剉作一貼水二盞先煎瓜蔞至一盞乃入半夏黃連煎至半去滓溫服未利再服利下黃涎便安仲景
一方加枳實黃芩桔梗尤效入門
瓜蔞惟剉其殼勿剉其子剉其子者非也
三物白散
治寒實結胸桔梗貝母各三錢巴豆去皮心熬硏如脂一錢右爲末和勻白湯和服半錢弱人減半或吐或利不利進熱粥一椀利不止進冷粥一椀入門
大陷胸丸
治熱實結胸大黃五錢葶藶子炒杏仁炒各三錢芒硝二錢半甘遂二字右爲末蜜丸彈子大每一丸水一盞煎六分溫服未利再服
灸法
詳見胸部
熨法
詳見胸部
傷寒藏結
病有結胸有藏結其狀何如答曰按之痛寸脈浮關脈沈名曰結胸也何謂藏結答曰如結胸狀飮食如故時時下利寸脈浮關脈細小沈緊名曰藏結舌上白胎滑者難治仲景
病人胸中素有痞連在臍傍引入小腹入陰筋者此名藏結死仲景
歌曰飮食如常時下利更加舌上白胎時連臍痛引陰筋者藏結元來死不醫
狀如結胸飮食如故時時下利而舌上白胎活人
病人素有痞氣再加傷寒與宿積相合使眞藏之氣閉結不通亦名藏結愼不可下止宜小柴胡加生薑以和表灸關元以回陽解陰結危哉入門
藏結與結胸相似皆下後邪氣入裏與陽相結結在胸者爲結胸與陰相結結在藏者爲藏結惟其陰結故藏結無陽證不往來寒熱或但寒不熱其人反靜飮食如常時時下利舌上白胎脇肋臍腹引入陰筋俱痛者丹田有熱胸中有寒所以難治入門
傷寒痞氣
病發於陰而反下之因作痞仲景
傷寒嘔而發熱者若心下滿而不痛此爲痞半夏瀉心湯主之胃虛氣逆者亦主之仲景
心下痞硬按之濡其脈關上浮者三黃瀉心湯主之凡結胸與痞關脈須沈若關脈浮者宜此湯仲景
心下痞而復惡寒汗出者附子瀉心湯主之仲景
下後下利日數十行穀不化腹雷鳴心下痞硬乾嘔心煩此乃結熱乃胃中虛客氣上逆故也甘草瀉心湯主之仲景
汗解後胃不和心下痞硬脇下有水氣腹中雷鳴下利者生薑瀉心湯主之仲景
太陽病外證未除而數下之遂下利不止心下痞硬表裏不解桂枝人參湯主之仲景
痞氣通用桔梗枳殼湯
半夏瀉心湯
半夏製二錢黃芩人參甘草各一錢半乾薑一錢黃連五分右剉作一貼入薑三片棗二枚水煎服仲景
三黃瀉心湯
大黃黃連各二錢黃芩一錢右剉作一貼以麻沸湯一盞漬之良久絞去滓分溫再服仲景
附子瀉心湯
大黃黃連黃芩各二錢剉附子炮二錢別煮作汁右取百沸湯一盞入三味漬之良久去滓納附子汁分溫再服仲景
甘草瀉心湯
甘草二錢黃芩乾薑各一錢半半夏製人參各一錢黃連五分右剉作一貼入大棗三枚水煎服仲景
生薑瀉心湯
生薑半夏各二錢人參乾薑各一錢半黃連甘草各一錢黃芩五分右剉作一貼入棗三枚水煎服仲景
桂枝人參湯
桂枝別剉甘草灸各一錢八分白朮人參乾薑各一錢半右剉作一貼水二盞煎至一盞入桂枝煮取七分去滓溫服日二仲景
傷寒筋惕肉瞤
動氣在左而發汗則筋惕肉瞤明理
傷寒筋惕身瞤發汗太過所致也古人以眞武湯主之然眞武湯能止其汗而不能定其瞤瞤者動也蓋汗多則傷血血虛無以榮筋筋愈急而四體百骸俱爲之瞤動宜以四物湯去地黃加人參半夏茯苓甘草作劑以五靈脂爲佐入生薑烏梅煎服自有神效此專主生血生血乃所以收汗也直指
傷寒除中證
厥而下利反能食者曰除中不治得效
厥而利反能食曰除中其死也可立待也入門
邪在表則能食邪在裏則不能食今傷寒厥深下利脈遲當不能食而反能食者名曰除中中之胃氣旣除豈可再復入門
厥利當不能食今反能食恐爲除中試食以索餠發熱者除中也不發熱者非除中知胃氣尙在必愈也仲景
傷寒血證
太陽病六七日表證因在脈微而沈反不結胸其人如狂者以熱在下焦小腹當滿小便自利者下血乃愈抵當湯主之仲景
太陽證身黃發狂小腹硬滿自利者血證諦也宜抵當湯仲景
傷寒小腹滿應小便不利今反利者爲有血也當下之宜抵當丸仲景
太陽病不解熱結膀胱其人似狂若血自下者自愈但小腹急結者宜攻之宜桃仁承氣湯仲景
衄忌發汗者爲無脈或脈微故也若脈浮緊身疼惡寒發熱則汗之可也宜麻黃湯桂枝湯方幷見上若脈微不可汗則犀角地黃湯主之方見血門海藏
少陰病强發汗血出九竅是名下厥上竭不治仲景
太陽病脈浮緊發熱無汗而衄者自愈也仲景
傷寒頭痛發熱口乾口鼻血出午後昏沈耳聾脇痛俗名血汗病也犀角地黃湯合小柴胡湯主之醫鑑
抵當湯
治一切瘀血結胸譫語漱水等證水蛭炒蝱蟲炒去足翅桃仁留尖各十枚大黃蒸三錢右剉作一貼水煎服入門
抵當丸
治蓄血在下而無身熱便黑喜忘如狂等證但小腹滿而尿利者宜用此緩以下之水蛭蝱蟲各七箇桃仁六箇大黃三錢右爲末蜜和分作二丸水一盞煎一丸至七分頓服未效再服
桃仁承氣湯
治血結膀胱小腹結急便黑譫語漱水宜此攻之大黃三錢桂心芒硝各二錢甘草一錢桃仁留尖十枚右剉作一貼水煎入芒硝溫服以瘀血盡下爲度
傷寒自利
傷寒陰證身痛脈沈大便自利或嘔或咳宜玄武湯方見上
傷寒陽證身熱脈數煩渴引飮大便自利宜柴苓湯
益元散亦佳方見暑門
太陰證自利宜理中湯
柴苓湯
治傷寒熱病發熱泄瀉柴胡一錢六分澤瀉一錢三分白朮猪苓赤茯苓各七分半半夏七分黃芩人參甘草各六分桂心三分右剉作一貼入薑三片水煎溫服
傷寒胸腹痛
傷寒腹痛中脘痛太陰也臍腹痛少陰也小腹痛厥陰也仲景
心胸硬痛手不可近爲結胸若未經下者非結胸也乃邪氣塡塞胸中只以小柴胡加枳桔治之如未效小柴胡合小陷胸加枳桔一服如神醫鑑
若心下脹滿而不痛者乃痞氣也宜瀉心湯加枳桔醫鑑
若小腹硬痛小便利則爲蓄血之證桃仁承氣湯下之若小便不利則爲尿澁之證五苓散利之若小腹遶臍硬痛小便澁大便實者有燥屎也大承氣湯下之醫鑑
傷寒吐蛔
傷寒有吐蛔者雖有大熱忌下凉藥犯之必死蓋胃中有寒則蛔不安其所而上膈大凶之兆也急用理中湯方見上加烏梅二箇紅椒十粒煎服待蛔定却以小柴胡湯退熱醫鑑
傷寒吐蛔者手足冷胃虛空也回春
陰陽交證
黃帝問曰有病溫者汗出輒復熱而脈躁疾不爲汗衰狂言不能食病名爲何岐伯曰病名陰陽交交者死也帝曰願聞其說岐伯曰人所以汗出者皆生於穀穀生於精今邪氣交爭於骨肉而得汗者是邪却而精勝也精勝則當能食而不復熱復熱者邪氣也汗者精氣也今汗出而輒復熱者是邪勝也不能食者精無俾也病而留者其壽可立而傾也且夫熱論曰汗出而脈尙躁盛者死狂言者是失志失志者死內經
發汗後脈躁疾狂言不能食謂之陰陽交言交合陰陽之氣不可分別此死證也入門
壞證
傷寒病未退重感寒變爲溫瘧重感風變爲風溫再感濕熱變爲溫毒重感疫氣變爲溫疫又太陽病經汗吐下溫鍼不解及過經不解皆名壞證或醫者不辨陰陽錯謬汗下使病不解壞證亂經久而不差視其犯何逆以治之表證多者知母麻黃湯半表者小柴胡湯餘熱不解者參胡芍藥湯危急者奪命散諸藥不效者鱉甲散入門
知母麻黃湯
治壞傷寒以傷寒差後經久精神不守言語錯謬或潮熱頰赤寒熱如瘧皆由汗下不盡毒留心胞間所致也知母三錢麻黃赤芍藥黃芩桂心甘草灸各一錢右剉作一貼水煎服微汗卽愈入門
一本去桂心代桂枝入門
參胡芍藥湯
治傷寒十四日外餘熱未除或渴或煩不能安臥不思飮食大便不快小便黃赤此爲壞證生地黃一錢半人參柴胡芍藥黃芩知母麥門冬各一錢枳殼八分甘草三分右剉作一貼入薑三片水煎服入門
奪命散
治傷寒壞證昏沈垂死或陰陽一證不明過經不解及或因誤服藥困重垂死一切危急之證好人參一兩剉作一服水二升於銀石器內煎至一升去滓以新水沈冷一服而盡汗自鼻梁上出涓涓如水是藥之效也一名獨參湯
鱉甲散
治壞證諸藥不效鱉甲二錢犀角前胡黃芩生地黃各一錢枳殼八分烏梅二箇右剉作一貼水煎服入門
百合證
大病後未平復失於調理餘證在陽醫反下之餘證在陰醫反汗之以此百脈一宗悉致其病無復經絡故謂之百合傷寒其證常默默然欲食不能食欲臥不能臥欲行不能行或有時聞食臭或時如寒無寒如熱無熱口苦小便赤諸藥不能治藥入口卽吐利如有神靈身形雖似和其脈微數每尿時輒頭痛者六十日乃愈若尿時頭不痛淅淅然者四十日愈若尿時快然但頭眩者二十日愈宜用陶氏柴胡百合湯百合知母湯百合滑石代赭湯百合鷄子湯百合地黃湯百合滑石散百合洗方仲景
百合者百脈合病也治以百合爲主者以其能和合百脈也入門
陶氏柴胡百合湯
治百合病及勞復等證鱉甲醋煮二錢柴胡百合知母生地黃陳皮人參黃芩甘草各一錢右剉作一貼入薑三片棗二枚水煎服入門
百合知母湯
治汗後百合證百合七枚知母一兩右先將百合水浸一宿當白沫出去其水更以井水二盞煎至一盞去滓又將井水二盞別煎知母取一盞去滓二汁和勻同煎取一盞半分溫再服仲景
百合滑石代赭湯
治下後百合證百合七枚滑石三兩代赭石一兩右煎如上法服仲景
百合鷄子湯
治吐後百合病百合七枚鷄子黃一箇右先將百合水浸一宿當白沫出去其水更以井水二升煎取一盞去渣納鷄子黃攪勻溫服仲景
百合地黃湯
治不經汗吐下百合證百合七枚生地黃汁一升右先煎百合如上法乃納地黃汁煎取一升五合分二服大便出如漆黑仲景
百合滑石散
治百合病變寒熱者百合一兩滑石三兩右爲末每三錢白湯下日三服仲景
百合洗方
治百合病一月不差變成渴者百合一升水一斗漬一宿洗一身已宜淡食仲景
過經不解
傷寒六日傳經一遍七日當解而再傳至於十三日以上不愈謂之過經不解由汗下失宜邪氣留連故也或從輕再汗再下宜參胡芍藥湯小柴胡湯調之方幷見上活人
餘熱不退皆宜小柴胡湯活人
勞復食復證
勞者動也動非一種有內外血氣之異若見外證則謂之復病非爲勞也如再感風寒是已海藏
復者其病如初也傷寒新差津液未復血氣尙虛或梳洗言動太早或思爲太過則成勞復蓋勞則生熱熱氣承虛還入經絡未免再復謂之勞復宜小柴胡湯麥門冬湯和之熱氣浮者梔豉枳實湯鼠屎豉湯入門
食復者傷寒新差胃氣尙弱若恣食飮不能剋化依前發熱若用補藥則胃熱轉增治須淸熱消食輕者胸中微滿損穀自愈重者必須吐下宜梔豉枳黃湯胸痞者生薑瀉心湯方見上飮酒復劇者宜黃連解毒湯方見上入門
勞復食復宜七味葱白散勞復虛者益氣養神湯
凡復證先病七日出汗而解今復擧亦必七日而解先病十四日出汗而解今復擧亦必十四日而解雖三四次復擧亦必三四次戰汗而解但勞復證久不愈恐成勞瘵入門
麥門冬湯
治勞復氣欲絶能起死回生麥門冬二錢甘草灸三錢粳米一合右水二盞先煎粳米令熟去米入二藥及棗二枚靑竹葉十五片煎至一盞溫服加人參尤妙海藏
梔豉枳實湯
治勞復發熱梔子枳實各二錢香豉五錢右剉水煎服微汗之差入門
鼠屎豉湯
治同上梔子七箇雄鼠屎七枚枳殼一枚炒右剉水一盞半入葱白二寸香豉三十粒同煎至一盞分二服勿令病人知活人
梔豉枳黃湯
治食復發熱梔子枳殼柴胡各一錢香豉五錢大黃三錢右剉水煎服腹脹加厚朴傷肉加山楂傷麪飯加神麯入門
七味葱白散
治勞復食復葱白連根三莖乾葛麥門冬熟地黃各三錢香豉半合生薑切一合右剉以甘爛水四升煎之三分去二分去滓分二服活人
益氣養神湯
治勞復宜養氣血人參當歸白芍藥酒炒麥門冬知母梔子炒各一錢白茯神前胡各七分陳皮五分升麻生甘草各三分右剉作一貼入棗二枚水煎服回春
傷寒遺證
帝曰熱病已愈時有所遺者何也岐伯曰諸遺者熱甚而强食之故有所遺也帝曰治遺柰何岐伯曰視其虛實調其逆從可使必已矣帝曰病熱當何禁之岐伯曰病熱少愈食肉則復多食則遺此其禁也內經
遺謂遺熱內經註曰如遺之在人也所謂遺者大小便不禁也嘗見病差後善飮食而大小便不禁故知之活人
當與食復參看
陰陽易證
傷寒病新差陰陽未和因合房室則令人陰腫入腹絞痛婦人則裏急腰胯連腹內痛名爲陰陽易也其男子病新差婦人與之交得病名曰陽易婦人病新差男子與之交得病名曰陰易若二男二女幷不相易所以呼爲易者以陰陽相感動其毒着於人如換易然其病之狀身熱衝胸頭重不能擧眼中生火四肢拘急小腹絞痛手足拳卽死亦有不卽死者病若小腹裏急熱上衝胸頭重不能擧百節解離經脈緩弱血氣虛骨髓乾便恍恍翕翕氣力轉少着床不能動搖起止須人或牽引歲月方死活人
陰陽易宜燒裩散赤衣散猳鼠糞湯靑竹茹湯竹皮湯乾薑湯囊縮痛氣欲絶宜竹皮逍遙散入門
女勞復者不因易而自病復也治亦相同但多憎寒發熱虛弱者人參逍遙散入門
陰陽易病見舌吐出者必死寶鑑
顧子獻病傷寒新差華佗診脈曰尙虛未復陽氣不足勿爲勞事餘勞尙可女勞卽死死當吐舌數寸其妻聞病差從百里來省之住數宿果爲勞事遂吐舌數寸而死活人
有婦人病傷寒賊來不能走其賊六七人姦之皆得婦人病而死此陰陽易也外臺
燒裩散
治陰陽易取近陰處裩襠一片方圓四五寸燒存性溫水調服一錢日三小便卽利陰頭微腫卽愈男女互用之入門
又方人手足指爪甲二十片燒灰末米飮調下其效亦同入門
赤衣散
治陰陽易最效取室女月經布近陰處燒存性末米飮調下入門
猳鼠糞湯
治男子陰易病韭白根一把猳鼠糞十四箇右以水二升煮取半升去滓溫服取微汗未汗再服猳鼠雄鼠也糞兩頭尖者是也海藏
靑竹茹湯
治勞復及陰陽易病瓜蔞根五錢靑竹茹二錢右剉作一貼水煎服入門
一名瓜竹湯治法服法同
竹皮湯
治陰陽易及勞復病刮取靑竹皮一升水三升煮取一升分二服
一名竹茹湯綱目
乾薑湯
治陰陽易病速當汗之滿四日不可療乾薑三錢剉水煎服得汗出手足伸卽愈得效
一方乾薑爲末一兩溫湯調服覆衣取汗得解古方
竹皮逍遙散
治勞復及易病靑竹皮卵縮腹痛倍入生地黃人參知母黃連滑石韭白柴胡犀角甘草各一錢右剉作一貼入薑三片棗二枚煎臨服入燒裩襠末一錢半調服微汗之未汗再服入門
人參逍遙散
治女勞復虛弱者人參當歸各二錢柴胡一錢半白朮白芍藥白茯苓各一錢右剉作一貼水煎服入門
熱入血室證
婦人傷寒與男子無異惟熱入血室及姙娠傷寒則不同也雲岐
婦人以血爲主血室卽衝脈血海也婦人傷寒發熱經水適來適斷晝日明了夜則譫語如見鬼狀此爲熱入血室無犯胃氣及上二焦必自愈活人書云小柴胡湯加生地黃主之犯胃氣謂下之犯上二焦謂發汗也仲景
婦人傷寒寒熱如瘧晝寧夜躁如見鬼狀此爲熱入血室不實滿者小柴胡湯加牧丹皮大實滿者桃仁承氣湯主之雲岐
熱入血室其血必結而不行小柴胡加牧丹皮桃仁或小柴胡合四物湯主之牛黃膏亦主之方見婦人入門
婦人傷寒發熱經水適來經行盡則熱隨血散不治自愈如熱除而脈遲身凉胸脇下滿按之痛者謂之血結胸當刺期門穴名隨其實而瀉之宜服桂枝紅花湯入門
血結胸
或問熱入血室何爲而成結胸也予曰邪氣傳入經絡與正氣相搏上下流行或遇經水適來適斷邪氣承虛而入血室血爲邪迫上入肝經肝受邪則譫語而見鬼復入膻中則血結於胸也何以言之婦人平居水當養於木血當養於肝方未受孕則下行之以爲月水旣姙則中畜之以養胎及已産則上壅之以爲乳汁皆此血也今邪氣蓄血倂歸肝經聚於膻中結於乳下故手觸之則痛非湯劑可及故當刺期門也本事
桂枝紅花湯
治熱入血室及血結胸桂枝芍藥甘草各一錢半紅花一錢右剉作一貼入薑四片棗二枚水煎服汗出而解入門
傷寒無脈爲欲汗
傷寒兩手無脈曰雙伏一手無脈曰單伏
若病人寒熱而厥面色不澤冒昧而兩手忽無脈或一手無脈者必是有正汗也如天之欲雨六合昏昧多用綿衣裹手足令溫煖急服五味子湯晬時必有大汗而解矣活人
傷寒病六七日來別無刑克證忽昏迷不省脈靜或無此欲作正汗如久旱將雨之兆喘促無脈者加味生脈散陰躁無脈者迴陽返本湯下利脈不至白通加猪膽汁湯二方見上脈結者灸甘草湯方見脈部寒熱鬱閉者兩手俱無脈亦是好汗相逼汗出自愈宜麻黃附子細辛湯方見上加人參五味子以汗出脈續出則生服藥而仍前無汗脈不至者死入門
五味子湯
治傷寒喘促脈伏而厥五味子三錢人參麥門冬杏仁陳皮各二錢右剉作一貼入薑五片棗二枚水煎服活人
一名加味生脈散入門
差後昏沈
傷寒差後或十數日或二十日終不惺惺常昏沈似失精神言語錯謬又無寒熱醫或作鬼祟或作風疾多般治不差或朝夕潮熱往來頰赤或有寒熱似瘧都是發汗不盡餘毒在心胞間所致知母麻黃湯主之方見上得效
陶氏導赤各半湯極妙入門
傷寒後無寒熱雜證但漸變神昏不語或睡中獨語一二句目赤脣焦舌乾不飮水稀粥與之則嚥不與則不思心下無痞腹中不滿大小便如常形貌如醉人此熱傳手少陰心經也心火熏肺所以神昏名曰越經證宜陶氏導赤各半湯入門
陶氏導赤各半湯
治差後昏沈黃芩黃連梔子知母麥門冬茯神犀角人參滑石各一錢甘草五分右剉作一貼入薑一片棗二枚燈心一握煎入生芐汁三匙服入門
一名瀉心導赤散回春
餘熱不退
傷寒餘熱不退通宜用小柴胡湯調之尿赤澁者柴苓湯二方見上
吐汗下三法之後別無異證者凉膈散方見火門調之宣明
餘熱盛或發狂言辰砂益元散最妙方見下入門
發熱之後熱不解脈尙浮者白虎湯加蒼朮再解之方見上
傷寒後虛熱不已白虎加蒼朮人參一服如神汗止身凉此通神之法也如此則汗下後熱不退不問有汗無汗俱宜白虎加蒼朮人參解之最妙河間
傷寒後六經餘熱不退宜加減凉膈散方見火門正傳
狐惑證
蟲證也如狐聽氷猶豫不決之義其候四肢沈重默默欲眠目不得閉惡聞食臭舌白齒晦面目乍赤乍白乍黑變異無常此因大病後腸胃空虛三蟲求食食人五藏蝕其喉則爲惑其聲瘂蝕其肛則爲狐其咽乾殺人甚急當看上脣有瘡蟲蝕其藏下脣有瘡蟲蝕其肛蝕上部者三黃瀉心湯主之方見上蝕下部者苦參湯熏洗之蝕肛門者生艾汁調雄黃末燒煙熏之通用黃連犀角湯治惑桃仁湯雄黃銳散入門
黃連犀角湯
治狐惑黃連犀角烏梅木香桃仁各一錢右剉作一貼水煎服空心回春
治惑桃仁湯
治同上桃仁槐子碎艾葉各二錢右剉作一貼入薑三棗二水煎空心服得效
雄黃銳散
治下部惑瘡雄黃靑箱子苦參黃連各二錢桃仁一錢右爲末以生艾汁和如棗核大綿裹納下部得效
傷寒差後雜證
傷寒差後虛煩不得眠宜酸棗仁湯烏梅湯活人
差後不食宜參苓白朮散凝神散二方幷見內傷
差後有熱狂言宜辰砂五苓散辰砂益元散
差後虛煩欲嘔宜竹葉石膏湯方見上入門
酸棗仁湯
治傷寒後虛煩不得眠酸棗仁炒二錢麥門冬知母各一錢半茯苓川芎各一錢乾薑甘草灸各二分半右剉作一服水煎服活人
烏梅湯
治傷寒後虛煩不得眠心中懊憹柴胡二錢梔子炒黃芩甘草灸各一錢烏梅肉二箇右剉作一貼入薑三片豉五十粒同煎服活人
辰砂五苓散
治傷寒發熱狂言譫語及差後熱不退虛煩等證澤瀉赤茯苓猪苓白朮各二錢半肉桂辰砂各五分右細末每二錢沸湯點服
辰砂益元散
治傷寒熱不退狂言譫語滑石六兩甘草辰砂各一兩右細末每二錢井水調下日二三入門
傷寒治法
張仲景傷寒論載三百九十七法一百一十有三方惜乎其書一變於王叔和之撰次再變於成無己之詮註傳之愈久而愈失其眞也正傳
帝曰治之柰何岐伯曰治之各通其藏脈病日衰已矣其未滿三日者可汗而已其滿三日者可泄而已內經
陽盛陰虛下之則愈汗之則死陰盛陽虛汗之則愈下之則死此陰陽指表裏而言之也難經
桂枝下咽陽盛則斃承氣入胃陰盛乃亡仲景
傷寒五法者汗吐下溫解也各有不同汗有大汗發表微汗解肌之異下有急下少與微和滲利之殊溫有兼補者吐有宣涌探引者和解則一而已入門
汗吐下三法毫釐不可差誤在表宜汗在裏宜下在胸宜吐在半表半裏宜和解表裏俱見隨證滲泄得效
傷寒之病太陽屬膀胱非發汗則不愈必用麻黃之類蓋其性能通陽氣却外寒也陽明屬胃非通泄則不愈須用大黃芒硝以利之少陽屬膽無出入道柴胡半夏能利能汗佐以黃芩則能解矣太陰屬脾性惡寒濕非乾薑白朮則不能燥少陰屬腎性畏寒燥非附子不能溫厥陰屬肝藏血養筋非溫中之藥不能潤得效
太陽陽明大承氣少陽陽明小承氣正陽陽明調胃承氣是三陽已入于藏者泄之也太陰桂枝湯少陰麻黃附子細辛湯厥陰當歸四逆湯是三陰未入于藏者汗之也東垣
傷寒三日前可汗三日後可下此大略言之耳凡病人有虛實邪氣有淺深豈可拘以日數仲景云日數雖多但有表證而脈浮者猶宜發汗日數雖少有裏證而脈沈者卽宜下之此活法也活人
九味羌活湯發三時之表春夏秋六神通解散方見正傳理晩發之邪香蘇散十神湯參蘇飮發表調中葛根湯解肌湯小柴胡和解半表大柴胡三承氣攻熱邪傳裏理中湯四逆湯散寒中陰經柴苓湯益元散治泄瀉身熱
傷寒宜用湯以盪滌邪熱不宜用丸藥也本事
傷寒欲解
傷寒三日脈浮數而微身溫和者此爲欲解也脈浮而解者濈然汗出也脈浮而解者必能食也脈不浮而解必大汗出也仲景
六七日脈至皆大煩而口噤不能言躁擾者必欲解也仲景
必當先煩乃有汗而解何以知之脈浮故知汗出解也脈經
若脈平和其人大煩目重瞼內際黃者皆欲解也脈經
脈浮數而微身溫和者欲解也脈經
凡病反能飮水者爲欲愈脈經
問曰脈病欲知愈未愈何以別之答曰寸口關上尺中三處大小浮沈遲數同等雖有寒熱不調者此脈爲陰陽和平雖劇當愈脈經
問曰病有戰而汗出因得解者何也答曰脈浮而緊按之反芤此爲本虛故當戰而汗出也其人本虛是以發戰也若浮而數按之不芤此人本不虛故但出汗不發戰也脈經
問曰有不戰不汗出而解者何也答曰其脈自微此以曾經發汗若吐若下若亡血以內無津液待陰陽自和必自愈故不戰不汗出而解也脈經
太陽病無汗而衄者自愈仲景
問曰凡病何時得何時愈答曰日中得病夜半愈者以陽得陰則解也夜半得病日中愈者以陰得陽則解也脈經
太陽知可解者爲頭不痛項不强肢節不痛則知表易解也陽明證知可解者爲無發熱惡寒則知裏易解也少陽知可解者寒熱亂作失其早晩知可解也海藏
傷寒可吐證
傷寒三四日邪氣未傳裏瓜蔕散吐之
六七日胸煩懊憹梔子湯吐之方幷見吐門仲景
可汗不可汗證
傷寒寸口脈浮而緊浮則爲風緊則爲寒風則傷衛寒則傷榮榮衛俱病骨節煩疼當發其汗仲景
傷寒前三日法當汗可用雙解散連進數服必愈
寒傷榮宜麻黃湯風傷衛宜桂枝湯方見上
內經曰體若燔炭汗出而解
服藥而不得汗當用蒸法陶氏再造散主之入門
太陽證非頭痛項强不可發汗
非身熱惡寒不可汗
非脈浮不可汗
脈微弱或尺脈遲者不可汗
衄血不可汗汗出則必額上陷脈急緊直視不能瞬不得眠
諸亡血不可汗汗出則寒慄而振
風溫濕溫幷不可汗
虛煩不可汗
臍間左右上下有動氣不可汗
太陽病者咽乾鼻衄小便淋幷不可汗
咽喉乾燥者不可汗
婦人經來不可汗
當汗不汗則生黃當利小便而不利則亦生黃不當汗而汗則爲蓄血當汗而過多則爲亡陽活人
發汗法
凡發汗欲令手足皆周至漐漐然一時間許益佳不可令如水淋漓耳若病不解當重發汗汗多則亡陽亡陽不得重發汗也仲景
凡發汗腰以上則如常覆之腰以下則厚衣覆之腰以上雖淋漓而腰以下至足微潤則病終不解活人
凡發汗服湯其方雖言日一二服若病劇不解當促其服可半日間盡一二服連服三劑乃解若汗不出者死病也仲景
凡發汗病證仍在者三日內可二三汗之周遍爲度若未汗可作熱粥投之粥內加葱白甚妙仲景
凡服藥發汗中病卽止不必盡劑恐汗大過作亡陽證也吐下亦如之仲景
亡陽證
凡發汗過多漏不止名曰亡陽溫經益元湯主之有陽虛服藥而不得汗亦名亡陽陶氏再造散主之兼用蒸法詳見汗部
太陽證惡寒脈當浮而緊今反脈浮而遲遲爲亡陽不能作汗其身必痒桂麻各半湯主之方見上入門
腎氣不足難得汗
太陽病脈浮緊身疼痛宜以汗解之假令尺脈遲者不可發汗何以知之以榮血不足血少故也小建中湯方見虛勞加黃芪服之尺脈有力乃服汗藥脈經
一人患傷寒發汗多驚悸目眩身戰孫曰太陽經病得汗早因太陽經欲解復作汗腎氣不足故汗不來所以心悸目眩身戰遂作眞武湯三服微汗而解蓋附子白朮和其腎氣腎氣得行故汗得來也若但責太陽惟能乾涸血液爾仲景云尺脈遲者榮血不足不可以汗以此知腎氣怯則難得汗也孫兆
促汗夭壽
凡傷寒發汗須顧其表裏虛實待其時日若不循次第則暫時得安虧損五藏以促壽限何足貴哉昔南朝范雲爲陳武帝屬官適得傷寒恐不得預九錫之慶召徐文伯懇求促汗文伯曰便差甚易只恐二年不復起耳雲曰朝聞道夕死可矣何待二年遂以火燒地鋪桃葉設席置雲於其上須臾大汗撲以溫粉翌日便愈雲甚喜文伯曰不足喜也後二年果卒本事
溫經益元湯
治發汗過多衛虛亡陽以致頭眩身慄筋愓肉瞤熟地黃人參白朮黃芪蜜炒白芍藥當歸生乾地黃白茯苓陳皮甘草灸各一錢桂皮附子炮各五分右剉作一貼入薑三片棗二枚糯米一撮水煎服入門
陶氏再造散
治陽虛不得汗名曰亡陽證人參黃芪桂枝附子炮細辛羌活防風川芎甘草灸各一錢右剉作一貼入煨薑三片棗二枚煎至半入炒芍藥一錢再煎二三沸溫服入門
可下不可下證
不惡寒反惡熱手掌心幷腋下濈濈汗出乃胃中乾燥結聚潮熱大便鞕小便如常腹滿而喘或譫語脈沈而滑者裏證也裏證內熱是也內熱屬陽明宜下活人
大小調胃三承氣必須脈浮頭痛惡風惡寒表證盡罷而反發熱惡熱譫語不大便方可用之若脈浮緊下之必結胸若脈緩下之必痞氣海藏
傷寒後三日法當下下之太早則必變他證輕者必危危者必死當用平和之藥小柴胡凉膈天水益元散也合而服之宣明
若裏熱微者當微下大柴胡合解毒湯下之熱勢未退又以大柴胡合三承氣下之兩除表裏之熱宣明
凡轉下之藥與裏證藥參考選用
脈浮不可下
脈虛不可下
惡寒不可下
嘔吐不可下
不轉失氣者不可下
小便淸不可下活人
非陽明本病不可下
非痞滿燥實不可下
非脈沈實不可下
非發狂不可下雲岐
急下兩證
少陰主腎繫舌本熱氣入藏留於少陰之經腎汁乾咽路焦故口燥咽乾而渴宜急下之非若陽明宜下而可緩也雖然陽明一證發熱汗多亦急下之以胃汁乾故也活人
少陰證口燥咽乾謂之腎汁乾宜急下之陽明證發熱汗多謂之胃汁乾亦急下之活人
脈不鼓擊不可下
一少年傷寒目赤煩渴脈七八至醫欲用承氣湯下之東垣偶來診之大駭曰幾殺此兒彼以脈數爲熱今脈七至是極熱也殊不知內經云病有脈從而病反者何也岐伯曰脈至而從按之不鼓諸陽皆然此陰盛膈陽於外非熱也取薑附來吾以熱因寒用之法治之藥未就而病者爪甲已靑遂頓服八兩汗漸出而愈東垣
下後熱不退宜再下
下後熱不退再三下之熱愈盛脈微氣虛力弱不加以法則無可生之理若輟而不下則邪熱極盛陰氣極衰脈息斷絶必不可救如此之證是下之亦死不下亦死醫者到此殺人活人一彈指間耳河間
經云三下而熱不退者死後人有三四次加至十數行而生者此乃偶然誤中耳後學切不可以爲法但用解毒湯合凉膈散調之庶不失人命河間
汗下後熱不退不問有汗無汗宜白虎湯加人參蒼朮解之妙河間
陰耗陽竭證
裏熱內盛陽厥極甚皆因失下而成此證以致身冷脈微昏懵將死殊不知此證乃陰耗陽竭陰氣極弱謂之耗陽厥極甚謂之竭但進凉膈解毒合以服之以養陰退陽脈氣漸生得大汗而愈若未愈解毒合承氣下之次以解毒凉膈天水合而爲一洗滌藏府則自愈矣河間
可和不可和證
傷寒熱邪半在表半在裏宜小柴胡湯和之活人
口苦咽乾目眩耳聾胸脇滿或往來寒熱而嘔屬少陽忌吐下宜小柴胡湯和之仲景
小柴胡湯一名和解散若加黑豆一撮煎名曰火邪湯入門
病若半在表半在裏法當和解小柴胡合凉膈散方見火門主之河間
非往來寒熱不可和
非脇肋急痛不可和
非胸滿而嘔不可和雲岐
傷寒凶證
傷寒病脣吻反靑四肢多汗肝絶也
形如煙熏搖頭直視心絶也
環口黧黑柔汗發黃脾絶也
汗出髮潤喘而不休肺絶也
狂言直視溲便遺失腎絶也
汗出如油喘促不休水漿不入形體不仁命絶也仲景
傷寒不治證
脈陰陽俱虛熱不止者死
脈陰陽俱盛大汗出不解者死
少陰病六七日息高者死
少陰病吐利煩躁四逆者死
汗後嘔吐水藥不入口者逆
下利後脈絶手足厥冷晬時脈還手足溫者生脈不還者死
發熱下利至甚厥不止者死
汗下後復發熱脈躁疾下利不止者死
下利厥逆無脈灸之脈不還身不溫反微喘者死
直視譫語或喘滿或下利者死
服麻黃湯二三劑汗不出者死
熱病脈躁盛而不得汗者死
發汗不至足者逆
汗出如珠不流者死
忽冒昧無脈服藥後汗解則生若無汗脈不至者死
七八日以上發大熱難治
傷寒脈乍疎乍數者不治
脈代者不治
口乾舌黑不治
口張目陷不治
尋衣摸空者逆
厥陰證脣靑舌卷耳聾囊縮不治
陰陽易過六七日不治
大發濕家汗則成痓熱而痓難治
發風濕中濕汗幷逆
發風溫汗必譫語不治仲景
傷寒十勸
李子建所撰不可不察
傷寒頭痛身熱便是陽證不可服熱藥
傷寒六經內太陰病頭不痛身不熱少陰病反發熱而無頭痛厥陰病有頭痛而無發熱卽是陽證不可妄投熱藥局方
傷寒當直攻毒氣不可補益
邪氣在經絡中當隨證攻之或醫者却行補益使毒氣流藏多致殺人局方
傷寒不思飮食不可服溫脾胃藥
傷寒不思飮食自是常事終無餓死之理如理中元之類不可輕服若熱氣增重或至不救局方
傷寒腹痛亦有熱證不可輕服溫煖藥
傷寒腹痛多是熱毒仲景方痛甚者加大黃則意可見也惟身冷厥逆腹痛方是陰證當消息之局方
傷寒自利當看陰陽證不可例服溫煖及止瀉藥
自利惟身不熱手足溫者屬太陰身冷四逆者屬少陰厥陰外其餘身熱下利皆是陽證不可用熱藥局方
傷寒胸脇痛及腹痛不可妄用艾灸
傷寒胸脇痛屬少陽腹脹痛屬太陰切不可便用艾灸多致殺人局方
傷寒手足厥冷當看陰陽不可一例作陰證
傷寒有陰厥有陽厥當仔細分辨不可例用熱藥局方
傷寒病已在裏卽不可用藥發汗
傷寒須看表裏若一例發汗則邪氣未除眞氣先涸死者多矣局方
傷寒飮水爲欲愈不可令病人恣飮過度
病人發渴當與水以消熱氣然不可過多常令不足爲善局方
傷寒病初差不可過飽及飮酒食羊肉行房事
病方愈飮食過飽病卽再來謂之食復勞動太早病卽再來謂之勞復犯房室者必死局方
傷寒戒忌
傷寒新差後但少喫糜粥常令稍飢不得飽食反此則復
不得早起不得梳頭洗面不得多言不得勞心費力反此則復
差後百日內氣體未復犯房室者死
忌食羊鷄狗肉肥魚油膩諸骨汁及鹹藏鮓脯油餠麪等物病則再發局方
中寒證
仲景論傷寒矣未及乎中寒先哲治冒大寒而昏中者用附子理中湯其議藥則得之然曰傷曰中未有議其異同者夫傷寒有卽病有不卽病必大發熱病邪循經而入以漸而深中寒則倉卒感受其病卽發而暴一身受邪難分經絡無熱可發溫補自解此氣太虛也不急治則死矣東垣
中寒者寒邪直中三陰卒然昏不知人口噤四肢强直拘急疼痛若不急治死在朝夕先用熱酒薑汁各半盞灌服次用回陽救急湯方見上附子理中湯朮附湯回陽湯醫鑑
中寒雖燥熱煩渴可煎附子理中湯浸水中冷服之不可熱服醫鑑
冷極脣靑厥逆無脈陰囊縮者急用葱熨法或吳茱萸熨法方見下幷艾灸臍中與氣海關元各三五十壯而脈不出手足不溫者死入門
中寒則口噤四肢强直卒然暈倒得效
附子理中湯
治中寒口噤身强直附子炮人參白朮乾薑炮甘草灸各一錢右剉作一貼水煎服三因
一方加吳茱萸肉桂當歸陳皮厚朴各等分煎服亦名附子理中湯回春
朮附湯
治中寒白朮三錢甘草灸一錢半附子炮一錢右剉作一貼入薑十片煎水調蘇合元三丸服之得效
迴陽湯
治中寒益智仁靑皮各二錢川烏生附子生各一錢乾薑炮五分右剉作一貼入薑七片棗二枚水煎服得效
寒厥暴亡
一婦人病傷寒暴亡脈絶有一道人見之曰是寒厥爾不死也令人速掘地作坑以薪炭燒之竢極煖施薦覆坑舁病人臥其上厚被覆之少頃大汗沾衣卽甦類聚
葱熨法
治中寒身冷脈微面靑黑葱白連根切小麥麩各三升鹽二升右以水和勻分二包炒令極熱絹包之互熨臍上冷則用水拌濕更炒熨之醫鑑
感寒及四時傷寒
寒溫不節將理失宜乍煖脫衣甚熱飮冷坐臥當風居處暴露衝冒霜雪凌晨朝起呼吸冷氣久晴暴煖忽變陰寒久雨積寒致生陰濕如此之候皆爲邪厲侵傷肌膚入于腠理使人身體沈重肢節痠疼項背拘急頭目不淸鼻塞聲重淚出氣壅胸膈凝滯飮食不入凡此之證若不便行解利伏留經絡傳變無已得效
尋常感冒有表證宜羌活冲和湯防風冲和湯芎芷香蘇散方見上
寒毒入裏吐利者藿香正氣挾食停痰人參養胃湯二方見上時令感冒宜升麻葛根湯
大抵感冒古人不敢輕發汗者正由麻黃能開腠理用或不得其宜則導泄眞氣因而致虛變生他證此藥乃平和之劑人參養胃湯也止能溫中解表而已不致妄擾也局方
雜病與傷寒相類者極多凡有感冒輕證不可便認爲傷寒而妄治之其或可者蓋亦因其不敢放肆多用和解平和之藥散之爾
凡感冒風寒通謂之四時傷寒宜冲和散正氣散參蘇飮二方見上沃雪湯交加散十味芎蘇散方見瘟疫對金飮子方見內傷
羌活冲和湯
治春夏秋感冒風寒發熱惡寒頭痛項强或無汗或有汗以代桂枝麻黃靑龍各半湯治太陽經表熱之神藥也
此藥非獨治四時風寒春可治溫夏可治熱秋可治濕治雜病亦有神也方見上
一名九味羌活湯
防風冲和湯
治春夏秋感冒風寒頭痛身熱自汗惡寒脈浮緩羌活防風各一錢半白朮川芎白芷生地黃黃芩各一錢細辛甘草各五分右剉入薑三葱三煎服
一名加減冲和湯
沖和散
治四時感冒風寒蒼朮四錢荊芥二錢甘草一錢右剉作一貼水煎服得效
沃雪湯
解利四時傷寒以此溫和表裏通順陰陽蒼朮三錢厚朴一錢半川芎當歸防風白芍藥陳皮葛根甘草各七分右剉作一貼水煎服類聚
升麻葛根湯
治溫病及時令感冒葛根二錢白芍藥升麻甘草各一錢右剉作一貼薑三葱二煎服局方
交加散
五積散性溫敗毒散性凉凡人遇些少感冒取兩藥對半合和煎服則邪氣自散矣二方見上
外感挾內傷證
外感無內傷用仲景法
傷寒挾內傷者十居八九蓋邪之所湊其氣必虛只用補中益氣湯出入加減氣虛甚者少加附子以行參芪之功方見內傷
傷寒丹溪用補中益氣湯海藏用九味羌活湯皆是和解之意不使眞氣散失也綱目
丹溪海藏諸賢治傷寒皆以補養兼發散之法此乃風雨寒熱不得虛邪不能獨傷人之旨也俗醫謂傷寒無補法不分虛實一例汗下而致夭橫實醫門之罪人也綱目
傷寒一證頭疼身熱惡寒微渴濈然汗出沈困身痛脚痠脈浮虛無力名曰勞力感寒不可誤作正傷寒大發汗宜加味益氣湯回春
外感挾內傷宜陶氏補中益氣湯十味和解散
陶氏補中益氣湯
治內傷氣血外感風寒頭痛身熱惡寒自汗沈困無力人參生地黃黃芪當歸川芎柴胡陳皮羌活白朮防風各七分細辛甘草各五分右剉作一貼入薑三片棗二枚葱白二莖水煎服如元氣不足加升麻三分入門
十味和解散
治外感內傷頭痛身熱白朮四錢桔梗二錢當歸陳皮枳殼防風白芍藥厚朴人參甘草各五分右剉作一貼入薑三片葱白三莖水煎服
加味益氣湯
治勞力感寒證羌活一錢半人參黃芪防風柴胡各一錢白朮陳皮當歸各七分甘草五分升麻黃柏酒炒各二分右剉作一貼入薑三片水煎熱甚加酒炒黃芩三分回春
外感內傷虛證宜補
一婦年七十患傷寒發熱惡寒諸醫以藥發散旬日不效飮食漸少昏沈不省口不能言眼不能開咽喉有微氣有欲絶之候六脈虛微若無以人參濃煎湯徐徐灌之連用頓甦又歷十四年而卒夫人參迴元氣於無何有之鄕果有起死迴生之功醫說載一人傷寒成壞證只服人參湯鼻梁出汗而愈與此同回春
孕婦傷寒
孕婦傷寒宜用芎蘇散黃龍湯柴胡枳殼湯罩胎散入門
傷寒熱病宜護胎井底泥及靑黛伏龍肝井水調塗臍腹上乾則再濕塗庶免傷胎回春
芎蘇散
治孕婦傷寒頭痛寒熱咳嗽黃芩前胡麥門冬各一錢川芎陳皮白芍藥白朮各八分紫蘇葉六分乾葛五分甘草三分右剉作一貼入薑葱煎服入門
黃龍湯
治孕婦傷寒發熱及産後發熱熱入血室等證卽小柴胡湯去半夏也與四味凉血地黃湯合用尤好入門
柴胡枳殼湯
治孕婦傷寒發熱口乾腹滿便閉譫語或發癍大靑無則代以藍葉生地黃石膏各一錢半柴胡一錢枳殼黃芩梔子知母麥門冬乾葛各五分升麻四分甘草二分右剉水煎服入門
罩胎散
治孕婦傷寒發大熱或發痘疹恐傷胎藏嫩卷荷葉一兩焙蛤粉五錢右爲末每服二錢蜜水調下入門
痼冷
痼冷者謂痼久而冷也痼者固也冷者寒之甚也醫鑑
藏府之中停寒不散謂之沈寒積冷不解謂之痼冷宜附子理中湯方見上四柱散方見大便衝寒散加減白通湯靈砂金液丹至聖來復丹代灸塗臍膏加味理中湯
衝寒散
治痼冷腹痛泄瀉飮食減少香附子陳皮草果各一錢半縮砂白薑肉豆蔲各七分藿香白茯苓木通吳茱萸各三分右爲末每二錢溫酒或薑湯調下或剉作一貼水煎服入門
加減白通湯
治沈寒痼冷臍腹冷痛大便自利足脛寒而逆附子炮二錢乾薑炮肉桂草豆蔲煨半夏人參白朮甘草灸各一錢右剉作一貼入薑五片葱白五莖水煎服仍灸氣海三里穴寶鑑
靈砂
治諸虛痼冷厥逆如神水銀四兩硫黃一兩右同入鐵銚內炒成砂子有煙焰起以醋洒之硏細入水火鼎赤石脂封口鹽泥固濟炭二十斤煆經宿取出細硏糯米糊和丸麻子大每五七丸以至十五丸空心以人參大棗湯下忌食猪羊血菉豆粉冷滑之物局方
金液丹
治久寒痼冷及吐利日久身冷脈微硫黃十兩硏細飛過盛磁盒內以赤石脂泥縫外以鹽泥固濟先掘地坑埋小罐子盛水令滿安盒子在上用泥固濟訖慢火養七日七夜候足加頂火一斤煆取出放冷硏爲細末右藥末一兩用蒸餠一兩湯浸去水脈和丸梧子大每三十丸多至百丸溫米飮下空心服局方
至聖來復丹
治痼冷心腹冷痛藏府虛滑及霍亂吐瀉脈微欲絶又治榮衛不交養心腎不升降上實下虛氣塞痰厥一切危急之證但有胃氣無不獲安此藥配類二氣均調陰陽可冷可熱可緩可急功效殊勝硫黃硝石各一兩爲細末入銚內以微火慢炒用柳木篦不住手攪令陰陽氣相入再硏極細名曰二氣砂乃入水飛五靈脂陳皮靑皮末各二兩次入太陰玄精石末一兩和勻醋糊和丸豌豆大空心米飮下三十丸或五十丸活人
鐵甕城八角杜先生方也一名正一丹局方
加味理中湯
治痼冷積寒附子炮人參白朮乾薑炒肉桂陳皮白茯苓甘草灸各一錢右剉作一貼入薑三片棗二枚水煎服回春
代灸塗臍膏
治痼冷臍腹痛附子馬藺子蛇床子吳茱萸肉桂木香右細末用白麪一匙薑汁調成膏攤紙上圓三寸許貼臍下關元氣海自晩至曉其力可代灸百壯海藏
傷寒有五種
有中風有濕溫有傷寒有熱病有溫病皆以脈理推之
中風之脈陽浮而滑陰濡而弱
濕溫之脈陽濡而弱陰少而急
傷寒之脈陰陽俱盛而緊濇
熱病之脈陰陽俱浮浮之而滑沈之散澁
溫病之脈行在諸經不知何經之動也隨其經所在而取之難經
傷寒十六名
一曰傷寒二曰傷風三曰傷寒見風四曰傷風見寒五曰風濕六曰中濕七曰風溫八曰濕溫九曰溫毒十曰中暍十一曰熱病十二曰溫病十三曰晩發十四曰痓病十五曰溫瘧十六曰疫癘類聚
濕病有五種乃風濕濕溫寒濕中濕濕痺也
溫病有五種乃春溫風溫溫疫溫瘧溫毒也入門濕詳見濕門溫詳見瘟疫
傷寒相類四證
一曰痰飮詳見痰門二曰虛煩詳見火門三曰脚氣詳見足部四曰食積詳見內傷入門
傷寒賦
傷寒爲病反覆變遷
賴先師究詳之遺旨成後學診治之良詮
太陽則頭痛身熱脊强陽明則目疼鼻乾不眠
少陽耳聾脇痛寒熱嘔而口爲之苦太陰腹滿自利尺寸沈而津不到咽
少陰舌乾口燥厥陰煩滿囊縮
一二日可發表而散三四日宜和解而痊
五六日便實方可議下七八日不解又復再傳
日傳二經病名兩感經傳六日應無一全
太陽無汗麻黃爲最太陽有汗桂枝可先
小柴胡爲少陽之要領大柴胡行陽明之秘堅
至三陰則難拘定法或可溫而或可下宜數變以曲盡生意或可方而或可圓
且如陽證下之早者乃爲結胸陰證下之早者因成痞氣
發狂爲血蓄于內又大便之極實發黃爲熱積於中兼小便之不利
微喘緣表之未解微煩爲陽之相勝
喘滿而不惡寒者當下而痊煩極而反發厥者乃陰所致
狐惑蓋緣失汗蟲蝕藏及蝕肛蛔厥却緣多飢蟲攻咽及攻胃
渴乃煩多斑爲熱熾
陽明內實則爲寒熱往來太陽中風因作剛柔二痓
衄血雖爲欲解動陰血者有厥竭之憂厥利雖若尋常反能食者有除中之忌
厥有二端治非一類
陰厥脈沈而細初緣利過陽厥脈沈而滑始因便秘
治陽則芒硝大黃治陰則附子薑桂
死生係反掌之間脈藥可折肱而治
因知風溫汗不休當用漢防己胸痞利不止宜服禹餘粮
倂病歸于一經邪不傳兮表解疾愈戰汗分爲四證陽勝陰兮熱退身凉
咳逆者羌活附子腹痛者桂枝大黃
微虛相搏則爲短氣勞食再復乃成內傷
陽明背惡寒而脣口燥懸知白虎爲最少陰身體痛而筋肉愓乃聞眞武至强
將欲發黃先出頭汗始因火迫終至亡陽
渴欲飮水水入卽吐者五苓散燥欲漱水水入不下者犀角湯
況乃大靑龍兼理風寒小承氣正蠲潮熱
不得眠而煩燥甚鷄子入於黃連但有熱而嘔噦頻薑汁加於竹葉
一匕瓜蔕散吐傷寒中脘痰涎三物桃花湯理少陰下利膿血
厚朴半夏治腹脹爲偏宜葱白麻黃理頭疼爲至截
調溫毒可用黑膏散赤癍當行紫雪
吐血者須煎黃連蘗皮咽痛者通用猪膚甘桔
三物白雖云頗峻散結胸寒實中焦十棗湯固非泛常治痞滿痛連兩脇
加以大熱錯語呻吟乾嘔者黃連解毒脈遲熱多寒少血弱者黃芪建中
汗之過多動悸而愓下之先時懊憹在胸
旋覆代赭理心痞而噫下息桂枝各半療身痒而汗不通
勞復身熱湯名猳鼠糞腸垢臍熱藥用白頭翁
疫癘者春夏秋冬各有分用須十全九證百合者行住坐臥皆不定號爲百脈一宗
常謂多眠身猶灼熱風溫可用萎㽔不眠心蘊虛煩斂汗必須酸棗
手足攣搐當末牛蒡根咳嗽生痰宜行金沸草
不可汗本有數種動氣與風濕脈虛不可下自非一端動氣與陽浮在表
濕證不可汗傷霍亂多緣熱惱
溫病發於春夏要須柴葛以解肌奔豚挾逐寒邪多用桂苓爲可保
蓋聞乍寒微熱名似瘧不嘔淸便必自愈
腰痛引陰名藏結下痢白胎不可醫
口燥咽乾雖少陰下莫可緩肉瞤筋惕發動氣汗以致羸
陽明與少陽合病脈弦者名曰負傷寒與熱病將痊食多者號曰遺
自汗有風溫濕溫若亡陽則朮附可用身痛有表證裏證若陰毒則四逆尤遲
脾約者大便難而小便數治用大黃枳殼協熱者小便澁而大便利用須黃連當歸
嘔吐有寒有熱寒則當溫熱當以解譫語有虛有實實則可下虛不可爲
陽毒則狂斑煩亂以大靑升麻可迴困篤陰毒則脣靑厥逆以正陽甘草或拯顚危
發厥時胸煩尤甚此藏氣絶而精神散大汗後身熱猶盛此陰陽交而魂魄離
嗟夫生死之關陰陽是主
陽脈見於陰經其生也可知陰脈見於陽經其死也可許
土衰木旺則爲賊能無剋制之災水升火降則爲和會見歡欣之擧
緣傷寒傳變之不常非雜病徑直而可取
是用潛篤心神洞窺藏府
推惻隱之端以濟乎今拯疲癃之疾以遵乎古
庶幾可登東垣之堂不負乎諄諄之語
單方
凡二十種
石膏
主傷寒熱病汗後脈洪大頭痛口燥大渴取石膏碎一兩水煎服之本草
硫黃
治傷寒陰證身冷脈微手足厥而躁硫黃五錢爲末艾湯調服卽時安臥汗出而愈入門
柴胡
療傷寒第一解肌除煩熱剉一兩水煎服之本草
葛根
傷寒初患頭痛身熱葛根剉一兩水煎服
生葛取汁飮一升亦效本草
麻黃
療傷寒解肌發汗爲第一去節取五錢水煎服之本草
百合
傷寒陰毒煮百合濃汁服一升良本草
竹瀝
主傷寒勞復竹瀝小煎數數飮之取汗本草
梔子
治傷寒熱病勞復梔子十枚碎水煎服微汗本草
皂莢
傷寒昏迷不省人事皂莢末以紙撚燒煙入鼻有嚔可治無則不治肺氣上絶也可治者隨用皂莢半夏生白礬共一錢半爲末薑汁調服探吐痰去卽甦回春
牡鼠糞
專主勞復入葱豉水煎服本草
葱白
傷寒初覺頭痛身熱便服葱豉湯葱白一握豉一合生薑五片水煎溫服取汗時疫亦用此本草
生梨
主傷寒熱盛取食之本草
葱酒
治感寒初覺連鬚葱白細切投熱酒中飮之取汗差俗方
荊芥
主傷寒頭痛取穗一兩濃煎服之本草
紫蘇葉
治感傷風寒濃煎湯飮之取汗差本草
忍冬藤
治同上濃煎湯溫服取汗本草
薄荷
療傷寒陰陽毒取葉煮汁溫服取汗良本草
菉豆粥
治傷寒熱病煩渴煮作粥常服之俗方
人屎
卽野人乾糞也主傷寒發熱發狂溫水漬取汁飮之本草
婦人月水
解女勞復及陰經熱取月經衣溫水漬取汁飮之本草
鍼灸法
傷寒初得一二日頭痛寒熱宜灸巨闕上脘中脘各五十壯得效
傷寒大熱不止取曲池瀉絶骨補陷谷出血八關大刺十指間出血易老
傷寒頭痛刺合谷攢竹綱目
傷寒汗不出取合谷鍼五分遍身汗出卽出鍼此穴發汗大妙復溜瀉商丘腕骨陽谷俠谿厲兌勞宮風池魚際經渠內庭又十二經滎穴皆可刺綱目
傷寒汗多不止取內庭合谷復溜俱瀉綱目
傷寒頭痛太陽證刺完骨京骨陽明證刺合谷衝陽少陽證刺陽池丘墟風府風池雲岐
傷寒結胸先使人心蔽骨下正痛處左畔揉之以毫鍼刺左畔支溝穴次刺左間使穴名曰雙關刺次刺左行間穴左邊結胸立效右亦依上法刺之慢慢呼吸停鍼立愈綱目
傷寒胸痛取期門大陵綱目
傷寒脇痛取支溝陽陵泉綱目
傷寒陰證腹痛灸足小指外側上紋尖灸三壯男左女右回春
傷寒陰毒危極藥餌無功速灸臍中三百壯又灸氣海關元各二三百壯以手足溫煖爲效本事
又法陰證已極玉莖縮入速令人捉定急將艾丸菉豆大放在陰莖口上灸三壯其莖卽出回春
傷寒手足厥冷取大都鍼一分
傷寒六脈俱無取復溜補之大回六脈合谷中極支溝一寸半此穴和脈絶穴巨厥三寸三分氣衝灸七壯綱目
傷寒熱退後再發熱取風門合谷行間絶骨雲岐
傷寒熱病五十九刺法頭上五行行五者以越諸陽熱逆也謂頭中行上星顖會前頂百會後頂五穴也兩傍謂承光通天絡却玉枕天柱十穴也又兩傍謂臨泣目窓正營承靈腦空十穴也
大杼膺兪缺盆背兪此八者以瀉胸中之熱也
氣街三里巨虛上下廉此八者以瀉胃中之熱也
雲門髃骨委中髓空此八者以瀉四肢之熱也
五藏兪傍五此十者以瀉五藏之熱也膺兪卽中府穴背兪卽風門穴髃骨肩髃穴髓空卽腰兪穴也內經
熱病不可刺者有九一曰汗不出大顴發赤噦者死
二曰泄而腹滿甚者死
三曰目不明熱不已者死
四曰老人嬰兒熱而腹滿者死
五曰汗不出嘔下血者死
六曰舌本爛熱不已者死
七曰咳而衄汗不出出不至足者死
八曰髓熱者死
九曰熱而痙者死痙者腰折瘈瘲齒噤齘也靈樞
暑
暑者相火行令也
夏至日後病熱爲暑暑者相火行令也夏月人感之自口齒而入傷心包絡之經其爲證煩則喘喝靜則多言身熱而煩心大渴引飮頭疼自汗倦怠少氣或下血發黃生癍甚者火熱制金不能平木搐搦不省人事矣節齋
傷寒傳變爲溫爲暑
凡病傷寒而成溫者先夏至日者爲病溫詳見瘟疫後夏至日者爲病暑暑當與汗皆出勿止內經
脈法
傷暑脈虛
脈虛身熱得之傷暑脈一作氣仲景
暑傷於氣所以脈虛弦細芤遲體狀無餘脈訣
中暑之脈陽弱陰虛微遲似芤三因
暑脈弦細芤遲何也蓋寒傷形熱傷氣氣傷則氣消而脈虛弱所以弦細芤遲皆虛脈也本事
暑脈虛而微弱或浮大而散或隱不見夫微弱隱伏皆虛類也正傳
中暑與熱病相似但熱病脈盛中暑脈虛以此辨之活人
暑病形證
暑病身熱自汗口乾面垢而已入門
傷暑之證面垢自汗身熱背寒煩悶大渴倦怠少氣毛聳惡寒或頭疼或霍亂或四肢厥冷但身體無痛直指
中暑之證六脈沈伏冷汗自出悶絶而昏不知人矣直指
太陽中暍者暑病也發熱惡寒身重頭痛其脈弦細芤遲小便已洒洒然毛聳手足逆冷少有勞身卽熱口開前板齒燥若發汗則惡寒甚加溫鍼則發熱甚數下之則淋甚仲景
何故洒然毛聳蓋熱則諸毛孔開故洒然惡寒口開前板齒燥者齒乃骨之精今燥者骨熱也鍼藥不能治當灸大椎穴雲岐
中暑救急
夏月在道中中熱暍死者急扶在陰凉處取途中熱塵土積死人心又積臍上作窩令人尿其中卽活三因
中暑悶倒急扶在陰凉處切不可與冷水以布巾衣物蘸熱湯熨臍中及氣海續以熱湯淋布上令煖徹臍腹卽漸醒如倉卒無湯掬道上熱土積於臍上冷則易之三因
凡覺中暑急嚼生薑一大塊冷水送下如已迷悶嚼大蒜一大瓣冷水送下不能嚼水硏灌之或灌人尿半碗或車輪土五錢冷水調澄淸飮之
中暑發昏以新汲水滴兩乳以扇扇之重者地漿灌之卽醒若與冷水飮卽死四要
中暑昏悶痰壅不省至聖來復丹方見寒門爲末井水調下
中暑不省皂莢燒甘草炒爲末每二錢溫水調下得效
中暑神昏驚悸妄言辰砂益元散方見寒門井水調下二錢入門
中暍中熱之辨
仲景傷寒論中一證曰中暍卽中暑也脈虛而微弱煩渴引飮體熱自汗宜淸暑益氣湯等補益之劑
一證曰熱病卽中熱也脈洪而緊盛頭痛身熱口燥心煩宜白虎湯等淸凉之劑正傳
靜而得之爲中暑中暑者陰證當發散也或避暑於深堂大廈得之其證必頭痛惡寒身形拘急肢節疼痛而煩心肌膚大熱無汗爲房室之陰寒所遏使周身陽氣不得伸越宜蒼朮白虎湯方見寒門或六和湯加羌活川芎蒼朮或二香散東垣
動而得之爲中熱中熱者陽證爲熱傷元氣也若行人或農夫於日中勞役得之其證必苦頭痛發躁熱惡熱捫之肌膚大熱必大渴引飮汗大泄無氣以動乃爲天熱外傷肺氣宜人參白虎湯竹葉石膏湯二方幷見寒門東垣
夏暑宜補氣
人與天地同一槖籥子月一陽生寅月三陽生巳月六陽生陽盡出於上此氣之浮也人之腹屬地氣於此時浮於肌表散於皮毛腹中之陽虛矣世言夏月伏陰在內此陰字有虛之義若作陰冷看其誤甚矣火令之時流金爍石何陰冷之有孫眞人製生脈散令人夏月服之非虛而何東垣
宜生脈散淸氣飮參薷飮黃芪湯黃芪人參湯淸暑益氣湯十味香薷飮
生脈散
麥門冬二錢人參五味子各一錢水煎夏月代熟水飮之或加黃芪甘草各一錢或加黃柏二分服之則令人氣力涌出生用入門
火熾之極金伏之際寒水絶體於斯時也故急救之以生脈散除其濕熱肺欲收心苦緩皆酸以收之心火盛則甘以瀉之故人參之甘佐以五味子之酸孫眞人曰夏月常服五味子以補五藏氣是也麥門冬之微苦寒能滋水之源而淸肅肺氣微加黃柏之苦寒以滋水之流除兩足之痿弱也東垣
人參麥門冬五味子生脈脈者元氣也東垣
淸氣飮
治發熱汗大泄無氣力脈虛細而遲此暑傷元氣也白朮一錢二分人參黃芪麥門冬白芍藥陳皮白茯苓各一錢知母香薷各七分黃連炒甘草各五分黃柏三分右剉入薑三水煎服必用
一名淸暑益元湯名醫
參薷飮
驅暑淸熱壯元氣免霍亂吐利等疾白朮一錢半人參一錢二分麥門冬白芍藥白茯苓各一錢知母炒陳皮香薷各七分甘草灸五分黃芩炒三分五味子十粒右剉入薑三水煎服必用
一名却暑淸健湯名醫
黃芪湯
治中暍脈虛弱人參白朮白茯苓甘草黃芪白芍藥各一錢右剉入薑三片水煎服海藏
黃芪人參湯
治暑月精神不足兩脚痿軟煩熱嘔噦自汗頭痛皆熱傷肺氣也卽補中益氣湯方見內傷加蒼朮一錢神麯五分黃柏三分五味子十五粒也入門
淸暑益氣湯
治長夏濕熱蒸人四肢困倦精神短少懶於動作身熱煩渴小便黃而數大便溏而頻或泄或痢不思飮食氣促自汗蒼朮一錢半黃芪升麻各一錢人參白朮陳皮神麯澤瀉各五分酒黃柏當歸靑皮麥門冬乾葛甘草各三分五味子九粒右剉作一貼水煎服東垣
此藥參朮黃芪升麻甘草麥門冬當歸五味子黃柏乾葛是淸暑補氣也蒼朮神麯陳皮靑皮澤瀉理脾也東垣
十味香薷飮
消暑和胃補氣香薷一錢半厚朴白扁豆人參白朮白茯苓黃芪木瓜甘草各七分右剉作一貼水煎服或爲末每二錢熱湯或冷水任調下
暑有冒暑中暑傷暑三證
其腹痛水瀉者胃與大腸受之惡心嘔吐者胃口有痰飮此冒暑也宜用黃連香薷散淸暑六和湯消暑十全飮解暑三白散
其身熱頭疼躁亂不寧或身如鍼刺者此爲熱傷在肉分此傷暑也宜用人參白虎湯小柴胡湯二方幷見寒門
其咳嗽發寒熱盜汗不止脈數者熱在肺經此中暑也宜用淸肺生脈飮白虎湯益元散
暑風
中暑復傷風搐搦不省人事者宜先服蘇合香元方見氣門候其蘇省乃與他藥得效
暑風暑厥者但以手足搐搦爲風手足逆冷爲厥幷宜二香散或人參羌活散方見小兒合香薷散服之入門
夏月感寒者乃取凉之過也或納凉於凉亭水閣風寒以傷其外又食氷雪生冷苽果以傷其內其證頭疼身痛發熱惡寒或胸腹痛嘔吐泄瀉宜藿香正氣散方見寒門去白朮代蒼朮加羌活若感暑風痰塞喘急六和湯倍半夏加羌活川芎醫鑑
二香散
治感冒暑風身熱頭痛或泄瀉嘔吐香附子香薷各二錢紫蘇葉陳皮蒼朮各一錢厚朴白扁豆甘草各五分右剉作一貼入薑三片木瓜二片葱白二莖水煎服
凡暑月傷風傷寒悉以此藥解表發散醫鑑
暑熱煩渴
身熱自汗煩渴引飮卽中暍也宜人參白虎湯竹葉石膏湯方幷見寒門益元散玉露散黃連香薷散淸肺生脈飮桂苓甘露飮通苓散濯熱散醍醐湯春澤湯
益元散
治中暑身熱吐瀉腸澼下痢赤白癃閉盪胃中積聚寒熱宣積氣通九竅六府生津液去留結消蓄水止渴除煩大養脾腎之氣解百藥酒食邪毒滑石六兩甘草灸一兩右細末每三錢溫蜜水調服欲冷飮者井水調下宣明
一名六一散一名天水散一名神白散宣明
因寒吐瀉反胃加乾薑五錢名曰溫六丸
濕熱泄瀉加紅麯五錢名曰淸六丸俱以陳米飯作丸梧子大白湯呑下五七十丸入門
玉露散
治暑渴寒水石滑石石膏天花粉各一兩甘草五錢右爲細末每三錢井水調下
黃連香薷散
治中暑熱渴香薷三錢厚朴一錢半黃連七分半右剉作一貼入酒少許水煎沈冷服
一名黃連香薷飮
淸肺生脈飮
治暑傷肺咳喘煩渴氣促黃芪二錢當歸生地黃人參麥門冬各一錢五味子十粒右剉水煎服入門
通苓散
治傷暑煩渴泄瀉尿澁卽四苓散加木通車前子茵蔯瞿麥等分各一錢右剉入燈心麥門冬各二十箇水煎服得效
桂苓甘露飮
治伏暑煩渴引飮滑石二兩茯苓澤瀉石膏寒水石甘草各一兩白朮猪苓肉桂各五錢右爲末每二錢薑湯調下正傳
濯熱散
治暑熱煩渴及霍亂後渴最妙白礬五倍子烏梅肉甘草各一兩右爲末入白麪四兩拌勻每二錢新汲水調下正傳
一名龍鬚散
醍醐湯
解暑熱止煩渴烏梅肉別末一斤草果一兩縮砂白檀香各五錢煉蜜五斤右細末入蜜微沸攪勻磁器盛冷水調服局方
春澤湯
治暑熱燥渴引飮無度或水入卽吐乃五苓散去桂代人參也得效
暑病吐瀉
暑毒入腸胃致腹痛惡心嘔吐泄瀉宜香薷散六和湯消暑十全飮解暑三白散香薷湯香朴飮子縮脾飮大順散桂苓元
六和湯
治暑傷心脾嘔吐泄瀉或霍亂轉筋及浮腫瘧痢香薷厚朴各一錢半赤茯苓藿香白扁豆木瓜各一錢縮砂半夏杏仁人參甘草各五分右剉作一貼入薑三片棗二枚水煎服
加麩炒黃連一錢名曰淸暑六和湯醫鑑
消暑十全飮
治傷暑吐瀉香薷一錢半白扁豆厚朴紫蘇葉白朮赤茯苓藿香木瓜白檀香各一錢甘草五分右剉作一貼水煎服局方
解暑三白散
治暑熱引飮過多致吐瀉澤瀉白茯苓白朮各二錢右剉作一貼入薑三片燈心二十莖水煎服局方
香薷湯
治暑病吐瀉香薷三錢白扁豆厚朴赤茯苓各一錢半甘草五分右剉作一貼水煎服或爲末湯點二錢服他暑藥皆不及此直指
一方無茯苓有茯神局方
香朴飮子
治傷暑吐瀉煩亂香薷一錢半厚朴白扁豆澤瀉赤茯苓陳皮木瓜半夏人參紫蘇葉烏梅肉各七分甘草五分右剉作一貼入薑三片棗二枚煎服
大順散
治暑月煩渴引飮過多脾胃停冷濕作吐瀉甘草剉長一寸二兩乾薑杏仁肉桂各四錢先將甘草以白沙同炒黃熟次入薑同炒令裂次入杏仁同炒黃用篩下去沙淨乃入桂爲末每二錢水煎溫服如煩躁井華水調下局方
桂苓元
治暑月傷冷濕吐瀉桂心赤茯苓右等分爲末煉蜜和勻每一兩作八丸井水化下一丸局方
縮脾飮
治暑月內傷生冷腹痛吐瀉縮砂硏一錢半草果烏梅肉香薷甘草各一錢白扁豆乾葛各七分右剉作一貼入薑五片水煎服
伏暑證
伏暑之證背寒面垢少有勞身卽熱口開前板齒燥小便已洒洒然毛聳仲景
伏暑者卽冒暑久而藏伏三焦腸胃之間變出寒熱往來霍亂吐瀉瘧痢煩渴或腹痛下血宜酒蒸黃連元消暑元桂苓甘露散入門
每於夏月復發者爲伏暑也入門
酒蒸黃連丸
治伏暑嘔渴惡心及年深暑毒不差者黃連四兩淸酒七合浸之蒸乾以酒盡爲度右爲末麪糊和丸梧子大每三十丸熟水呑下以胸膈凉不渴爲驗活人
一名小黃龍元得效
消暑元
治伏暑氣欲絶半夏八兩赤茯苓生甘草各四兩右以醋二升半煮半夏醋盡熬乾右爲末以薑汁糊和丸梧子大每服五十丸熟水呑下藥下卽甦海藏
桂苓甘露散
治伏暑引飮泄利滑石一兩石膏寒水石澤瀉乾葛白朮赤茯苓甘草各五錢人參桂皮藿香各二錢半木香一錢二分半右爲末每二錢白湯調下子和
注夏病
人有遇春末夏初頭痛脚弱食少體熱世俗謂之注夏病屬陰虛元氣不足宜補中益氣湯去升柴加黃柏白芍藥麥門冬五味子有痰加天南星半夏
宜服生脈散及參歸益元湯
參歸益元湯
治注夏病其證頭眩眼花腿痠脚弱五心煩熱口苦舌乾精神困倦好睡飮食減少脈數無力當歸白芍藥熟地黃白茯苓麥門冬各一錢陳皮知母黃柏幷酒炒各七分人參五分甘草三分五味子十粒右剉作一貼入棗一枚米一撮水煎服回春
夏暑將理法
衛生歌曰四時惟夏難將攝伏陰在內腹冷滑補腎湯藥不可無食飮稍冷休哺啜心旺腎衰何所禁特忌疎泄通精氣寢處惟宜謹密間默靜志慮和心意氷漿菜茹不宜人必到秋來成瘧痢
凡盛暑衝熱切不可以冷水洗手面大損人目活人
夏一季是人脫精神之時心旺腎衰腎化爲水至秋始凝及冬乃堅是故尤愼房室固養精氣活人
三伏之時大熱傷氣養生家於此時尤愼之若縱酒恣色則令人內腎腐爛而死入門
人之心包絡與胃口相應胃氣稍虛或因飢冒暑則暑毒自口鼻而入凝之於牙頰達之於心包如響應聲遇暑以還急漱口而勿嚥可也直指
虛人及老人中暑迷厥不省宜竹葉石膏湯方見寒門加附子冷服之回春
太倉公辟瘟丹暑濕之月燒之能辟邪散氣方見瘟疫回春
暑熱通治藥
治暑之法淸心利小便最好暑傷氣宜補眞氣爲要
夏月多食冷物過飮茶水氷漿致傷脾胃吐瀉霍亂故治暑藥多用溫脾消食治濕利小便之藥須要識此意
病暑者多無身痛間有痛者或爲澡浴水濕相搏耳入門
暑病通用香薷散淸暑和中散萬病無憂散
香薷散
治傷中一切暑病或霍亂吐瀉或昏塞欲絶香薷三錢厚朴白扁豆各一錢半右剉作一貼入酒少許水煎去滓沈冷服之局方
淸暑和中散
治中暑傷暑諸證霜降後勿用香薷二兩猪苓澤瀉滑石草果各一兩半黃連酒炒厚朴木通車前子炒枳殼縮砂各一兩白朮赤茯苓陳皮各七錢茴香五錢白扁豆四錢木香甘草各三錢右細末每二錢冷水調下或剉一兩水煎服亦佳醫鑑
萬病無憂散
專治夏月霍亂吐瀉似瘧非瘧似痢非痢不伏水土等證常服可防瘧痢香薷白扁豆各二兩草果黃連滑石澤瀉各一兩二錢枳殼木通厚朴陳皮赤茯苓車前子猪苓縮砂各八錢白朮茴香各五錢六分木香甘草各二錢半右細末每二錢滾湯調服或茶淸調下忌米飮入門
單方
凡五種
石膏
天氣暑熱時得病以石膏爲主治碎一兩煮取汁服卽差仲景
香薷
主一切暑病及霍亂吐瀉煮取汁服之生服亦佳本草
大蓼
卽葒草也治熱暍心悶煮取濃汁飮之
夏月暍死亦灌之本草
甜瓜
暑月食之不中暑氣少食之佳本草
馬通
臘月馬糞乾者煎湯飮之治一切暑病俗方
濕
濕乃水氣
濕卽水也東南窪下風雨襲虛山澤蒸氣人多中濕濕在經則日晡發熱鼻塞在關節則一身盡痛在藏府則淸濁混而大便濡泄小便反澁腹或脹滿濕熱搏則遍身黃如熏色入門
水氣有毒能爲風濕疼痺水腫面黃腹大初自皮膚脚手入漸至六府令人大小便澁至五藏漸漸加至忽攻心便死本草
江湖間露氣成瘴兩山挾水中氣瘧一冷一熱相激成病癥俱是濕能與人作寒熱消爍骨肉南土尤甚大略皆瘴類也本草
霧露之氣爲瘴
南方土地卑濕依山則觸嵐氣近水則受濕氣類聚
東南兩廣山峻水惡地濕漚熱如春秋時月外感霧毒寒熱胸滿不食此瘴毒從口鼻入也宜平胃散方見內傷升麻蒼朮湯神朮散入門
南方地煖故太陰之時草木不黃落伏蟄不閉藏雜毒因煖而生故嶺南從仲春訖仲夏行靑草瘴從季夏訖孟冬行黃茅瘴其治法與傷寒無異惟能別其表裏不妄汗下爲好類聚
升麻蒼朮湯
治嶺南春秋之月感山嵐瘴霧毒氣發寒熱胸滿不食蒼朮一錢半半夏一錢厚朴陳皮枳實桔梗川芎木通升麻柴胡各七分黃連黃芩木香甘草各五分右剉作一貼入薑五片水煎服名醫
神朮散
治中霧露山嵐瘴氣頭疼項强蒼朮三錢川芎白芷細辛藁本羌活甘草各一錢右剉作一貼入薑三片葱白二莖水煎服入門
脈法
傷濕之脈細濡入門
濕熱之脈緩大脈訣
或澁或細或濡或緩是皆中濕可得而斷脈訣
脈浮而緩濕在表也脈沈而緩濕在裏也脈訣
脈弦而緩或緩而浮皆風濕相搏也脈經
身痛脈沈爲中濕脈浮爲風濕活人
濕氣侵人不覺
風寒暑暴傷人便覺濕氣熏襲人多不覺其自外而入者長夏鬱熱山澤蒸氣冒雨行濕汗透沾衣多腰脚腫痛其自內得者生冷酒麪滯脾生濕鬱熱多肚腹腫脹西北人多內濕東南人多外濕入門
人居戴履受濕最多行住坐臥實熏染於冥冥之中滯而爲喘嗽漬而爲嘔吐滲而爲泄瀉溢而爲浮腫濕瘀熱則發黃濕遍體則重着濕入關節則一身盡痛濕聚痰涎則昏不知人直指
霧露淸濁之邪中人
寸口陰脈緊者霧露濁邪中於下焦少陰之分名曰渾陰氣爲慄令人足脛逆冷便尿妄出或腹痛下利宜理中湯四逆湯方見寒門
寸口陽脈緊或帶濇者霧露淸邪中於上焦太陽之分名曰潔陽中霧露之氣也令人發熱頭痛項强頸攣腰痛脛痠宜九味羌活湯藿香正氣散方見寒門
陰陽脈俱緊者上下二焦俱中邪也必吐利後脈不緊手足溫則愈若脈陰陽俱緊口中氣出脣口乾燥踡臥足冷鼻涕出舌上胎滑勿妄治也入門
火熱生濕
濕本土氣火熱能生濕土故夏熱則萬物濕潤秋凉則萬物乾燥夫熱而怫鬱則生濕也因濕生痰故用二陳湯方見痰飮加酒芩羌活防風去風行濕蓋風能勝濕也
凡病濕者多自熱生而熱氣多爲兼病鉤玄
濕病本不自生因於火熱怫鬱水液不能宣通停滯而生水濕也鉤玄
六七月之間濕令大行燥金受濕熱之邪絶寒水生化之源源絶則腎虧痿厥之病大作腰以下痿軟癱瘓不能動行步不正兩足欹側淸燥湯主之方見足部正傳
濕病類傷寒
中濕風濕濕溫皆類傷寒中濕之由風雨襲虛山澤蒸氣濕流關節一身盡痛風濕者其人先中濕又傷風故謂之風濕其人中濕因而中暑名曰濕溫活人
傷寒有五其一爲中濕蓋風濕之氣中人爲病發熱與溫病相類故曰濕溫也難經曰濕溫之脈陽濡而弱陰小而急活人
濕病有七
有中濕風濕寒濕濕痺濕熱濕溫酒濕又有破傷濕活人
中濕
面色浮澤是爲中濕內經註
中濕之脈沈而微緩濕喜歸脾流於關節中之多使人腹䐜脹倦怠四肢關節疼痛而煩或一身重着久則浮腫喘滿昏不知人挾風則眩暈嘔噦挾寒則攣拳掣痛得效
外中濕者或感山嵐瘴氣或被雨濕蒸氣或遠行涉水或久臥濕地而得
內中濕者因生冷過多或厚味醇酒停滯脾虛不能運化而得回春
中濕宜勝濕湯除濕湯加味朮附湯白朮酒或五苓散加羌活川芎蒼朮方見寒門
勝濕湯
治坐臥濕地或雨露所襲身重脚弱大便泄瀉白朮三錢人參乾薑白芍藥附子炮桂枝白茯苓甘草各七分半右剉作一貼入薑五棗二水煎服濟生
除濕湯
治中濕滿身重着蒼朮厚朴半夏各一錢半藿香陳皮各七分半甘草五分右剉作一貼入薑七片棗二枚水煎服得效
加味朮附湯
治中濕諸證附子炮二錢白朮赤茯苓甘草炒各一錢半右剉作一貼入薑七棗二水煎服日再纔見身痺三服後則當如冒狀勿怪蓋朮附幷行皮中逐水氣故爾得效
白朮酒
治中濕口噤不省白朮一兩剉作一貼以酒二盞煎至一盞頓服惡酒則水煎服得效
風濕
太陽經感風濕相搏其骨節煩疼者濕氣也濕則關節不利故痛其掣而不能屈伸者風也汗出身寒脈沈微短氣小便淸而不利者寒閉也惡風者表虛也或微腫者陽氣不行也宜甘草附子湯朮附湯白朮附子湯麻杏薏甘湯活人
風濕之證風勝則衛虛汗出短氣惡風不欲去衣濕勝則小便不利或身微腫宜防己黃芪湯羌附湯除濕羌活湯入門
風濕相搏一身盡痛法當汗出而解値天陰雨不止醫云可發汗汗之而病不愈者何也答曰發其汗汗太出者但風氣去濕氣在故不愈也若治濕風者發其汗但微微自欲汗出者風濕俱去也仲景
風濕相搏骨節煩疼掣痛近之則痛劇入門
甘草附子湯
治風濕桂枝四錢甘草附子炮白朮各一錢右剉作一貼水煎服微汗卽解入門
朮附湯
治同上白朮三錢附子二錢甘草一錢右剉作一貼入薑三棗二水煎服入門
白朮附子湯
治風濕身煩疼不能轉側白朮三錢附子炮甘草灸各一錢右剉作一貼入薑七棗二水煎服仲景
麻杏薏甘湯
治風濕身疼不能轉側日晡加劇麻黃薏苡仁各二錢杏仁甘草各一錢右剉作一貼水煎服入門
防己黃芪湯
治風濕身重痛自汗防己黃芪各三錢白朮二錢甘草一錢半右剉作一貼入薑三片棗二枚水煎服正傳
羌附湯
治風濕相搏肢體掣痛浮腫羌活附子炮白朮甘草各一錢半右剉入薑五水煎服
除濕羌活湯
治風濕相搏一身盡痛蒼朮藁本各二錢羌活一錢半防風升麻柴胡各一錢右剉作一貼水煎服醫鑑
一名除風濕羌活湯東垣
寒濕
凡濕以尿赤有渴爲熱濕以尿淸不渴爲寒濕入門
寒濕交攻身體冷痛宜滲濕湯加劑除濕湯生附除濕湯治濕中和湯五積散方見寒門蒼朮復煎散
腰下冷重或痛是爲腎着宜用腎着湯方見腰部
滲濕湯
治寒濕所傷身體重着如坐水中小便澁大便利赤茯苓乾薑炮各二錢蒼朮白朮甘草各一錢橘紅丁香各五分右剉作一貼入薑三棗二水煎服局方
一方蒼朮半夏麯各二錢厚朴藿香陳皮白朮白茯苓各一錢甘草五分劑法服法如上
加劑除濕湯
治傷濕身重腰痛四肢微冷嘔逆溏泄赤茯苓乾薑各二錢蒼朮白朮甘草各一錢橘紅桂皮厚朴各五分右剉作一貼入薑三棗二水煎服直指
生附除濕湯
治寒濕蒼朮二錢附子生白朮厚朴木瓜甘草各一錢右剉作一貼入薑十片水煎服直指
治濕中和湯
治寒濕蒼朮炒二錢白朮陳皮赤茯苓厚朴乾薑炮甘草灸各一錢右剉作一貼入薑三片燈心一撮水煎服集要
蒼朮復煎散
治寒濕相合肢體皆痛行步無力蒼朮四兩羌活一錢柴胡藁本白朮澤瀉升麻各五分黃柏三分紅花一分右剉先以水三盞煎蒼朮至二盞入諸藥復煎至一盞去滓空心熱服東垣
一名蒼朮復煎湯東垣
濕痺
詳見風門
濕熱
六氣之中濕熱爲病十居八九
內經曰因於濕首如裹濕熱不攘大筋緛短小筋弛長緛短爲拘弛長爲痿
大筋受熱則縮而短小筋得濕則引而長縮短故拘攣而不伸引長故痿弱而無力內經註
濕者土濁之氣首爲諸陽之會其位高其氣淸其體虛故聰明得以係焉濕氣熏蒸淸道不通沈重而不爽利似乎有物以蒙冒之失而不治濕鬱爲熱熱留不去熱傷血不能養筋故大筋爲拘攣濕傷筋不能束骨故小筋爲痿弱也
濕勝筋痿熱勝筋縮實者三花神祐丸方見下門虛者宜淸燥湯方見足部入門
有氣如火從脚下起入腹此濕鬱成熱而作宜蒼朮黃柏牛膝防己作丸服或二妙丸加味二妙丸方見足部單蒼朮丸正傳
首如裹單蒼朮膏最妙方見內傷
濕病腹中和能飮食病在頭中寒濕故鼻塞納藥鼻中則愈瓜蔕末吹鼻中出黃水仲景
單蒼朮丸
常服除濕壯筋骨明目蒼朮一斤米泔浸剉曬乾半斤以童便浸一宿半斤酒浸一宿幷焙乾爲末神麯糊和丸菉豆大白湯下七十丸或加白茯苓六兩尤好入門
或爲末每二錢空心鹽湯或酒調下亦得入門
二妙丸
治濕熱蒼朮黃柏等分爲末滴水爲丸服之
濕溫
濕溫者兩脛逆冷胸腹滿多汗頭痛妄言其人嘗傷於濕因而中暑暑濕相搏則發濕溫其脈陽濡而弱陰小而急治在太陽不可發汗汗出必不能言耳聾不知痛所在身靑面色變名曰重暍如此死者醫殺之蒼朮白虎湯主之方見寒門活人
一人季夏得病胸項多汗兩足逆冷譫語予診之其脈關前濡關後數是濕溫蓋先傷暑後受濕也先用人參白虎湯次服蒼朮白虎湯足漸溫汗漸止三日而愈本事
一人病遍身汗兩足冷至膝下腹滿不省人事六脈皆小弱而急孫曰此病傷暑陽微厥也用五苓散白虎湯而愈凡陰病脛冷則臂亦冷此則脛冷而臂不冷所以知是陽微厥也孫兆
濕溫宜苓朮湯茯苓白朮湯
濕溫與中暑同但身凉不渴耳活人
苓朮湯
治冒暑遭雨暑濕鬱發四肢不仁半身不遂或入浴暈倒口眼喎斜手足不仁皆濕溫類也赤茯苓白朮乾薑澤瀉桂心各一錢右剉作一貼水煎服得效
茯苓白朮湯
治濕溫赤茯苓蒼朮白朮乾薑桂心甘草各一錢右剉作一貼水煎服得效
酒濕
酒濕之爲病亦能作痺證口眼喎斜半身不遂渾似中風舌强語澁當瀉濕毒不可作風病治之而汗也宜用蒼橘湯元戎
蒼橘湯
治酒濕蒼朮二錢陳皮一錢半赤芍藥赤茯苓各一錢黃柏威靈仙羌活甘草各五分右剉作一貼水煎服入門
破傷濕
破傷入水濕口噤身强直牡蠣煆爲粉付瘡口仍取末二錢甘草湯調服得效
濕多身痛暑無身痛
暑病多無身痛蓋傷氣而不傷形故也入門
濕病多身痛中濕身痛難以轉側風濕之痛一身盡痛入門
地之濕氣感則害人皮肉筋脈蓋濕傷形形傷故痛內經
濕流關節則一身盡痛仲景
風濕相搏則骨節煩疼濕則關節不利故痛其掣而不能屈伸者風也活人
濕有內外之殊
濕有自外者有自內出者東南地下多陰雨露霧濕從外入多自下起爲重腿脚氣之疾治當汗散久則宜疎通滲泄西北地高多食生冷濕麪乳酪飮酒濕氣內鬱爲鼓脹浮腫之類治宜通利二便
濕病治法及通治藥
濕家治法大槪宜發微汗及利小便使上下分消其濕是其治也正傳
治濕不利小便非其治也仲景
濕上甚而熱治以苦溫佐以甘辛以汗爲故而止平胃散方見內傷主之濕在上宜微汗而解不欲汗多故不用麻黃乾葛輩宜微汗用防己黃芪湯
濕在中下宜利小便此淡滲治濕也五苓散主之
治濕之法通利小便爲上益脾順氣次之直指
治濕莫若生附蒼朮爲快宜用生附湯直指
治濕通用平胃散二陳湯加桑白皮爲主上焦濕加羌活川芎蒼朮中焦濕加猪苓茯苓澤瀉下焦濕加防己木通滑石熱則上加黃芩中加黃連下加黃柏入門
通用滲濕湯
生附湯
治傷濕諸證又治寒濕蒼朮杜冲各一錢半附子生牛膝厚朴乾薑白朮赤茯苓甘草各七分右剉作一貼入薑三棗二水煎服
滲濕湯
治一切濕證蒼朮白朮赤茯苓各一錢半陳皮澤瀉猪苓各一錢香附子川芎縮砂厚朴各七分甘草三分右剉作一貼入薑三片燈心一撮水煎服回春
濕病禁汗下及灸
凡濕病忌不得以火攻幷轉利之若濕家下之則額上汗出微喘小便不利者死下利不止者亦死仲景
治濕不得猛發汗及灼艾灸之得效
濕病誤下則爲喘噦誤汗則發痓而死入門
濕家不可汗汗之則發痓發痓者斃又不可下下之則額汗胸滿微喘而噦小便淋閉難以有瘳也直指
濕病大汗則成痓
太陽病發汗太多因致痓濕家大發汗亦作痓蓋汗太多則亡陽不能養筋故筋脈緊急而成痓其證身熱足冷頸項强急惡寒時頭熱面赤目赤獨頭面搖卒口噤背反張者是也亦名破傷風詳見風門
單方
凡十五種
蒼朮
治濕上下部皆可用
上焦濕用蒼朮其功甚烈東垣
能治山嵐瘴氣東垣
或湯或散或酒浸常服最妙本草
兩朮皆可服
澤瀉
除濕之聖藥也其功長於行水也五苓散以澤瀉爲君其功可知本草
芎藭
能去卑濕風氣或末服或煎服皆可治上部濕尤佳本草
防己
能治濕風口面喎斜木通同功剉煎服之佳本草
藁本
辟霧露與木香同治霧露之氣治上部風濕最佳煎服之本草
茯苓
淡能利竅甘以助陽氣除濕之聖藥也仙方有服餌之法修製久服爲佳本草
龜肉
除濕及瘴氣作臛常食之佳本草
鱉肉
主濕痺煮熟取肉和五味作羹食之本草
凡濕病宜食猪肉螺鱉之屬是也本草
木瓜
主濕痺又治腰脚濕氣可煎服丸服或生食幷佳本草
酒
辟霧露之氣
昔有三人晨行觸霧一人健一人病一人死健者飮酒病者食粥死者空腹蓋酒能禦霧露辟邪氣故也本草
猪肝
勝濕可煮食之昔閔叔留寓常食猪肝蓋爲濕疾也本草
薏苡
去濕輕身勝瘴氣作末煮粥常服之昔馬援南征多載之卽此也本草
豺皮
主冷濕痺熟之以纏病上或裹軟脚良本草
土猪
主濕病取肉煮食又用皮坐臥其上最去濕痺本草
桑枝茶
去濕氣常服最好又與赤小豆同煮作粥常食尤佳本草
鍼法
濕病禁艾灸惟濕痺及濕熱脚氣痿證宜施鍼以通經絡之氣爲佳俗方
燥
燥因血少
內經曰諸澁枯涸乾勁皴揭皆屬於燥
火熱勝則金衰而風生緣風能勝濕熱能耗液而爲燥陽實陰虛則風熱勝于水濕而爲燥也蓋肝主筋而風氣自甚又燥熱加之則筋太燥也燥金主於收斂其脈緊澁故爲病勁强緊急而口噤也夫燥之爲病血液衰少不能榮養百骸故也正傳
脈法
傷燥脈濇入門
脈緊而澁或浮而弦或芤而虛正傳
燥者肺金之病
燥者肺金之本燥金受熱化以成燥澁由風能勝濕熱能耗液而成燥也燥於外則皮膚皴揭瘙痒燥於中則精血枯涸燥於上則咽鼻焦乾燥於下則便尿結閉宜當歸承氣湯類聚
內經曰燥勝則乾註曰燥勝則津液涸竭故皮膚乾燥
燥宜養血
經曰燥者潤之養血之謂也積液固能生氣積氣亦能生液宜服瓊玉膏方見身形入門
皮膚皴揭拆裂血出大痛或皮膚瘙痒爪甲浮起枯乾皆火爍肺金燥之甚也宜以四物湯去川芎合生脈散加天門冬天花粉黃柏知母酒紅花生甘草之類入門
榮衛枯涸濕劑所以潤之二門冬人參北五味子枸杞子同爲生脈之劑二黃元亦好東垣
燥病宜服瓊脂膏天門冬膏地仙煎生血潤膚飮
防風通聖散能淸熱潤燥方見風門
當歸承氣湯
治燥之上藥也當歸大黃各二錢芒硝七分甘草五分右剉作一貼水煎入芒硝攪化服之類聚
瓊脂膏
治燥病生地黃二十斤搗取汁去渣白蜜二斤煎沸去沫鹿角膠眞酥油各一斤生薑二兩搗取汁右先以慢火熬地黃汁數沸綿濾取淨汁又煎二十沸下鹿角膠次下酥油及蜜同煎候如餳磁器收貯每服一二匙溫酒下正傳
天門冬膏
治燥病天門冬生去心搗絞取汁濾去滓砂鍋熬成膏酒服一二匙正傳
地仙煎
治同上山藥一斤杵細杏仁一升硏細生牛乳一升右同攪勻絞取汁盛磁甁重湯煮一日酒服一二匙正傳
生血潤膚飮
治燥證皮膚拆裂手足爪甲枯燥搔之屑起血出痛楚天門冬一錢半生地黃熟地黃麥門冬當歸黃芪各一錢酒片芩瓜蔞仁桃仁泥各五分升麻二分酒紅花一分五味子九粒右剉作一貼水煎服正傳
單方
凡四種
山藥
生者治皮膚乾燥以此潤之蒸食之或硏煮粥服之湯液
牛酪
作粥常服最妙本草
天麥門冬
俱治燥病煎湯服或作丸久服佳本草
生熟地黃
皆生血潤液作煎作丸久服爲妙本草
火
火有君相之二
五行各一其性惟火有二曰君火人火也曰相火天火也火內陰而外陽主乎動者也以名而言形質相生配於五行故謂之君以位而言生於虛無守位稟命因其動而可見故謂之相天主生物故恒於動人有此生亦恒於動其所以恒於動者皆相火之所爲也東垣
君火者乃眞心小腸之氣所爲也相火者乃心包絡三焦之氣所爲也
火爲元氣之賊
火能消物凡爍金虧土旺木涸水者皆火也
火之爲病其害甚大其變甚速其勢甚彰其死甚暴人身有二火曰君火猶人火也曰相火猶龍火也在氣交之中多動少靜凡動皆屬火化動之極也病則死矣河間
相火易起五性厥陽之火相扇則妄動矣火起於妄變化莫測無時不有煎熬眞陰陰虛則病陰絶則死東垣
又有藏府厥陽之火根於五志之內六慾七情激之其火隨起大怒則火起於肝醉飽則火起於胃房勞則火起於腎悲哀則火起於肺心爲君主自焚則死矣河間
火者元氣穀氣眞氣之賊也東垣
脈法
火脈洪數虛則浮脈訣
脈實數者有實熱
脈浮而洪數爲虛火
脈沈而實大爲實火
洪數見於左寸爲心火
見於右寸爲肺火
見於左關爲肝火
見於右關爲脾火
見於兩尺爲腎經命門之火
男子兩尺洪大者必遺精陰火盛也正傳
骨蒸勞熱脈數而虛熱而澁小必損其軀加汗加咳非藥可治脈訣
虛火浮數實火沈大隨其所見細數爲害回春
辨五臟熱證
身熱有五而其狀各異東垣
肝熱
肝熱者按之肌肉之下至骨之上乃肝之熱也寅卯間尤甚其證四肢滿悶便難轉筋多怒多驚筋痿不能起於床宜瀉靑丸方見五藏柴胡飮子東垣
心熱
心熱者微按至皮膚之下肌肉之上輕手乃得微按至皮毛之下則熱少加力按之則全不熱是熱在血脈也日中太甚其證煩心心痛掌中熱而啘宜導赤散方見五藏黃連瀉心湯見神部東垣
脾熱
脾熱者輕手捫之不熱重按至筋骨亦不熱不輕不重在輕手重手之間此熱在肌肉遇夜尤甚其證必怠惰嗜臥四肢不收無氣以動實熱則用瀉黃散方見五藏調胃承氣湯方見寒門虛熱則用人參黃芪散方見虛勞補中益氣湯方見內傷東垣
肺熱
肺熱者輕手乃得微按全無瞥瞥然見於皮毛下日西尤甚乃皮毛之熱也其證必見喘咳洒淅寒熱輕者宜瀉白散方見五藏人參地骨皮散重者白虎湯方見寒門凉膈散東垣
腎熱
腎熱者輕按之不熱重按至骨其熱蒸手如火如灸其證骨蘇蘇然如蟲蝕其骨困熱不任亦不能起於床滋腎丸方見小便六味地黃丸主之方見虛勞東垣
柴胡飮子
治肝熱柴胡黃芩人參當歸赤芍藥大黃甘草各一錢右剉作一貼入薑三片水煎服之
人參地骨皮散
治肺熱人參地骨皮柴胡生地黃黃芪各一錢半知母石膏各一錢赤茯苓五分右剉作一貼入薑三煎服又治藏中積冷榮中熱脈按不足擧有餘乃陽有餘陰不足也入門
手按辨熱深淺
以手捫摸有三法輕手捫之則熱重按之則不熱是熱在皮毛血脈也東垣
重按至筋骨之分則熱蒸手極甚輕摸之則不熱是熱在筋骨間也東垣
輕手捫之不熱重手按之亦不熱不輕不重按之則熱是熱在筋骨之上皮毛血脈之下乃熱在肌肉也以三黃丸通治之東垣
輕手按之熱甚重手按之不甚熱此熱在肌表宜淸之重手按之熱甚而烙手輕手按之不覺熱此熱在肌肉之內宜發之正傳
審臟腑熱之部分
內經曰心熱病者顔先赤顔卽額也脾熱病者鼻先赤肝熱病者左頰先赤肺熱病者右頰先赤腎熱病者頤先赤
心肺居胸背心熱則胸熱肺熱則背熱
肝膽居脇肝膽熱則當脇亦熱
腎居腰腎熱則當腰亦熱
胃居臍上故胃熱則臍以上熱
腸居臍下故腸熱則臍以下熱綱目
火熱有實有虛
能食而熱口舌乾燥大便難者實熱也以辛苦大寒之劑下之瀉熱補陰脈洪盛而有力者是已東垣
不能食而熱自汗氣短者虛熱也以甘寒之劑瀉熱補氣脈虛弱無力者是已東垣
五藏陰也所主皆有形骨肉筋血皮毛是也此五藏皆陰足陰足而熱反勝之是爲實熱若骨痿肉爍筋緩血枯皮聚毛落者陰不足而有熱疾是虛熱也海藏
脈實數者實熱也
實火內外皆熱口渴日夜潮熱大小便閉熱在表宜羌活冲和湯方見寒門熱入裏宜調胃承氣湯方見寒門燥渴者宜白虎湯方見寒門
虛火潮熱有間口燥不渴宜人參地骨皮散方見上或補中益氣湯加芍藥黃柏入門
實火可瀉黃連解毒湯之類虛火可補參朮生甘草之類
熱有晝夜之分
晝熱則行陽二十五度宜柴胡飮子方見上
夜熱則行陰二十五度宜四順淸凉飮海藏
平旦發熱熱在行陽之分肺氣主之故用白虎湯以瀉氣中之火日晡潮熱熱在行陰之分腎氣主之故用地骨皮散以瀉血中之火海藏
夜則靜晝發熱者熱在氣分小柴胡湯加梔子黃連知母地骨皮晝則靜夜則發熱者熱在血分四物湯加知母黃柏黃連梔子柴胡牧丹皮回春
晝夜具發熱熱在氣血之分四物湯合小柴胡湯加黃連梔子回春
氣分實熱白虎湯血分實熱四順淸凉飮氣分虛熱淸心連子飮方見消渴血分虛熱滋陰降火湯入門
凡病晝病在氣夜病在血晝發少而夜發多者足太陽膀胱血中浮熱微有氣也有時而發有時而止知邪氣不在表不在裏知在經絡中也夜發多者是邪氣下陷之深當從熱入血室而論之宜瀉血湯退熱湯東垣
四順淸凉飮
治血熱大黃蒸當歸赤芍藥甘草灸各一錢二分半右剉作一貼入薄荷十葉水煎服入門
一名淸凉飮子局方
地骨皮散
治血熱及陽毒火熾渾身壯熱石膏二錢柴胡黃芩知母生地黃各一錢羌活麻黃各七分半地骨皮赤茯苓各五分右剉作一貼入薑三片水煎服東垣
瀉血湯
治夜間發熱生地黃酒洗柴胡各一錢熟地黃蒲黃丹參當歸酒洗防己酒洗羌活甘草灸各七分桃仁泥三分右剉作一貼水煎服東垣
退熱湯
治表中虛熱遇夜則甚黃芪一錢三分柴胡一錢生甘草黃連酒炒黃芩赤芍藥地骨皮生地黃蒼朮各七分當歸身升麻各五分右剉作一貼水煎服東垣
火有上中下三焦之異
熱在上焦者因咳爲肺痿熱在中焦者爲堅謂大便堅也熱在下焦者爲尿血淋閉仲景
上焦有熱眼目赤腫頭項腫痛口舌生瘡
中焦有熱胸膈煩躁飮食不美
下焦有熱小便赤澁大便秘結
五藏俱熱乃三焦熱也卽生癰癤瘡痍及五般痔疾宣明
上焦熱
宜用凉膈散方見下龍腦飮子抑靑丸淸心湯黃芩湯淸金丸朱砂凉膈丸九味淸心元黃連淸膈丸上淸元淸金降火丹子芩散旣濟解毒湯方見瘟疫加減凉膈散
龍腦飮子
治咽喉腫痛眼赤口瘡心煩鼻衄梔子微炒一兩二錢甘草蜜灸六錢石膏四錢瓜蔞根縮砂各三錢藿香葉二錢四分右爲末每二錢或三錢蜜水調下海藏
抑靑丸
伐心經之火兼治酒熱黃連酒炒或薑汁炒右爲末粥丸白湯呑下二三十丸
一名黃連丸入門
淸心湯
治上焦積熱甘草一錢七分連翹梔子大黃酒蒸薄荷黃芩黃連各七分朴硝五分右剉作一貼入竹葉七片蜜少許同煎至半入硝去滓溫服
黃芩湯
治心肺蘊熱口瘡咽痛小便淋濁澤瀉梔子黃芩麥門冬木通生地黃黃連甘草右剉作一貼入薑五片水煎服
淸金丸
治肺火片芩酒炒爲末粥丸白湯下二三十丸海藏
一名與點丸海藏
朱砂凉膈丸
治上焦虛熱肺脘咽膈有氣如煙搶上黃連梔子各一兩人參赤茯苓各五錢朱砂三錢龍腦五分右爲末蜜丸梧子大熟水下五七丸日三服東垣
九味淸心元
治心胸毒熱蒲黃二兩半犀角二兩黃芩一兩半牛黃一兩二錢羚羊角麝香龍腦各一兩石雄黃八錢金箔一千二百箔內四百箔爲衣右爲末蜜和兩作三十丸金箔爲衣每用一丸熟水化服醫說
黃連淸膈丸
治心肺間熱麥門冬一兩黃連五錢鼠尾黃芩三錢右爲末蜜丸菉豆大溫水下二三十丸東垣
上淸元
治上焦風熱薄荷葉一斤縮砂四兩黃芩防風桔梗甘草各二兩右爲末蜜和兩作二十丸每用一丸含化嚥下類聚
淸金降火丹
治心肺虛熱天門冬麥門冬蓮實各一兩五味子五錢砂糖五兩龍腦三分右爲末蜜和兩作二十丸含化嚥下俗方
子芩散
凉心肺解勞熱黃芪一兩白芍藥黃芩人參白茯苓麥門冬桔梗生地黃各五錢右麤末先用竹葉一握小麥七十粒薑三片水三盞煎至一盞半入藥末三錢再煎至七分去滓溫服綱目
一方剉取一兩竹葉一握小麥七十粒薑三片同水煎服
加減凉膈散
退六經之熱又治熱在上焦連翹二錢甘草一錢半梔子黃芩桔梗薄荷竹葉各五分右剉作一貼水煎服正傳
凉膈散去大黃芒硝加桔梗倍甘草或加防風同爲舟楫之劑浮而上之治胸膈中與六經之熱以手足少陽之氣俱下膈絡胸中三焦之氣同相火遊行於身之表膈與六經乃至高之分此藥浮載亦至高之劑故能於無形之中隨高而走去胸膈中及六經熱也易老
一名桔梗湯易老
中焦熱
宜用調胃承氣湯方見寒門洗心散四順淸凉飮方見上當歸龍薈丸方見五藏桃仁承氣湯方見寒門白朮除濕湯旣濟淸神散
洗心散
治中焦有熱頭目昏重咽喉腫痛口舌生瘡五心煩熱便尿秘澁麻黃當歸大黃荊芥穗赤芍藥甘草各一錢白朮五分右剉作一貼入薄荷七葉水煎服直指
白朮除濕湯
治中焦有熱午後發熱尿黃沈困及汗後發熱白朮一錢三分生地黃地骨皮澤瀉知母各一錢赤茯苓人參柴胡甘草各八分右剉作一貼水煎服東垣
旣濟淸神散
治中焦熱淸上實下桔梗黃芩赤茯苓川芎梔子當歸羌活白朮各一錢知母薄荷甘草各五分右剉作一貼煎水調蜜一匙服奇效
下焦熱
宜用大承氣湯方見寒門立效散八正散方見小便五苓散方見寒門防風當歸飮子黃柏丸回金丸佐金丸
立效散
治下焦結熱小便赤黃淋痛瞿麥四錢梔子炒二錢甘草一錢右剉作一貼入連根葱白七箇生薑七片燈心五十莖同煎服綱目
五苓散
治腎氣內虛邪熱流入於腎經尺脈洪大小便頻澁赤濁而痛宜以瞿麥燈心煎湯調五苓散滲泄其熱則勿藥有喜方見寒門直指
防風當歸飮子
瀉心肝火補脾腎陰治風熱燥熱濕熱補虛之良劑也滑石三錢柴胡人參赤茯苓甘草各一錢大黃當歸赤芍藥防風各五分右剉作一貼入薑三片水煎服
大黃瀉陽明之濕熱從大便出滑石降三焦之妄火從小便出黃芩以凉膈防風以淸頭目人參甘草以補氣當歸芍藥以補血無半味辛香燥熱之謬藥也
黃柏丸
去腎經火燥下焦濕及陰火氣從臍下起者黃柏一味炒褐色爲末水丸服之空心入門
一名大補丸正傳
回金丸
伐肝火黃連六兩吳茱萸一兩右爲末蒸餠和丸梧子大空心白湯下三五十丸
一名萸連丸入門
佐金丸
佐肺金以伐肝木之火片芩六兩吳茱萸一兩右末蒸餠丸服如上法入門
通治三焦火
宜用三黃湯三黃元方見下三補丸加味金花丸淸心丸大金花丸黃連解毒湯方見寒門防風通聖散方見風門淸火湯
三補丸
去三焦積熱瀉五藏火黃芩黃連黃柏各等分右爲末蒸餠和丸梧子大空心白湯下五七十丸
加味金花丸
瀉三焦火止嗽化痰淸頭目黃連黃柏黃芩幷酒炒梔子各一兩大黃煨人參半夏桔梗各五錢右爲末滴水爲丸梧子大茶淸下三十丸必用
淸心丸
治三焦熱黃柏生二兩天門冬麥門冬各一兩黃連五錢龍腦一錢右爲末蜜丸梧子大臨臥薄荷湯呑下一二十丸元戌
大金花丸
治三焦火熱黃連黃柏黃芩大黃各等分右爲末水丸小豆大溫水下二三十丸宣明
去大黃加梔子名曰梔子金花丸又名旣濟解毒丸宣明
淸火湯
治三焦熱大黃酒蒸一錢半桔梗玄參各一錢二分連翹梔子炒芒硝片芩酒炒黃連酒炒貝母天花粉獨活前胡柴胡赤茯苓枳殼各一錢薄荷羌活川芎各八分防風六分甘草四分右剉分作二貼水煎服醫鑑
積熱
藏府積熱頰赤煩渴口舌生瘡五心煩躁便尿秘澁或溫壯連滯致生瘡癤癰疽得效
欲去積熱三黃湯元第一藥耳凡熱皆出於心熱甚則能傷血熱出於心洗心散方見上所不可闕熱能傷血四順淸凉飮方見上又不可無也若酒後之麪飯後之酒最易生熱又當防於未然直指
積熱宜用三黃湯三黃元加減三黃元方見消渴凉膈散紫雪紅雪通中散妙香丸
三黃元
治三焦積熱大黃煨黃芩黃連各等分右爲末蜜丸梧子大熟水下三五十丸空心宣明
三黃湯
治同上以三黃元材每取一錢半剉作一服水煎服宣明
凉膈散
治積熱煩躁口舌生瘡目赤頭昏腸胃燥澁便尿秘結連翹二錢大黃芒硝甘草各一錢薄荷黃芩梔子各五分右剉作一貼入靑竹葉七片蜜少許同煎至半入硝去滓服局方
紫雪
治一切積熱口舌生瘡狂易呌走內外煩熱不解及野道熱毒黃金十兩寒水石石膏各四兩八錢玄參一兩六錢犀角羚羊角各一兩甘草八錢升麻六錢沈香木香丁香各五錢以水五升先煮黃金及二石至三升入諸藥再煎至一升去滓入芒硝三兩二錢慢火煎以柳枝不住手攪候欲凝入磁盆中更下朱砂麝香末各三錢急攪不住候冷凝成紫雪每取一錢細細嚥之或以井水調下一錢入門
紅雪通中散
治積熱除毒熱開三焦利五藏口瘡重舌喉閉腸癰等證朴硝八兩蘇木六錢黃芩升麻羚羊角各三錢赤芍藥人參檳榔枳殼竹葉木香甘草各二錢梔子葛根木通桑白皮藍葉大靑各一錢半朱砂一錢麝香五分右除朴硝朱砂麝香外細剉以水二升五合同煎至九合濾去滓煎沸下朴硝以柳枝不住手攪候凝次下朱砂麝香末盛磁器中經宿卽成每取一二錢新汲水調下局方
妙香丸
治積熱潮熱解五毒朱砂九錢牛黃龍腦膩紛麝香各三錢巴豆三十二箇去皮心膜炒去油熟硏金箔九片右合硏勻煉黃蠟六錢入白沙蜜少許和勻兩作三十丸每用一丸米飮或凉水呑下取轉下一切惡毒涎如要藥速行以鍼刺一眼子冷水浸少時服其效更速局方
此疎決腸胃制伏木火之劑也
骨蒸熱
蒸病有五一曰骨蒸其根在腎二曰脈蒸其根在心三曰皮蒸其根在肺四曰外蒸其根在脾五曰內蒸其根在五藏六府蒸病皆因陰氣不足血氣不榮骨髓枯竭而得之腎主骨以其先從骨熱故曰骨蒸類聚
凡人嗜慾無節勞傷過度眞水枯竭陰火上炎而發蒸蒸之燥熱古方名曰蒸病其證咳嗽發熱咯血吐痰白濁白淫遺精盜汗精神恍惚日漸尫羸漸成勞劇正傳
肺蒸鼻乾
大腸蒸右鼻孔痛
皮蒸舌白唾血
膚蒸昏昧嗜臥
氣蒸鼻乾喘促氣熱
心蒸舌乾
小腸蒸下脣焦
血蒸髮焦
脈蒸唾白浪語脈緩急不調
脾蒸脣焦
胃蒸舌下痛
肉蒸食無味而嘔煩躁不安
肝蒸眼黑
膽蒸眼白失色
筋蒸爪甲焦
三焦蒸乍熱乍寒
腎蒸兩耳焦
膀胱蒸右耳焦
腦蒸頭眩熱悶
髓蒸髓枯骨中熱
骨蒸齒黑腰痛足逆冷
臀蒸肢細趺腫藏府皆熱
胞蒸小便黃赤俱宜五蒸湯五蒸丸麥煎散地骨皮散鱉甲飮補天丸逍遙散方見婦人地仙散團魚散
骨蒸發熱積病最多先服荊蓬煎元方見積聚後服淸骨散暗含妙理
婦人骨蒸四物湯加地骨皮牧丹皮煎服牧丹皮瀉包絡火地骨皮瀉腎火
骨蒸用柴前梅連散人參淸肌散
氣血虛甚發熱成勞補天丸加骨蒸藥佐之知母黃柏地骨皮麥門冬秦芃靑蒿鱉甲石膏竹葉烏梅之類是也正傳
骨蒸不治證
骨蒸之極聲嗄咽痛面黧脈躁直視汗出如珠喘乏氣促皮焦脣反皆爲不治之證玄珠
其或骨間有熱以至四肢緩弱不擧此則骨痿欲斯疾之有瘳也艱哉直指
五蒸湯
治骨蒸潮熱脈數口乾煩躁石膏二錢生地黃乾葛各一錢半人參知母黃芩赤茯苓各一錢甘草生五分右剉作一貼入竹葉七片粳米一合小麥二合同煎服綱目
五蒸丸
治同上靑蒿童便浸地骨皮生地黃石膏各一兩當歸七錢胡黃連五錢鱉甲一片右爲末蜜丸梧子大每七十丸小麥煎湯下入門
麥煎散
治骨蒸黃瘦口臭肌熱盜汗赤茯苓當歸乾漆鱉甲醋灸常山大黃煨柴胡白朮生地黃石膏各一兩甘草半兩右麤末每服三錢小麥五十粒同煎服宣明
地骨皮散
治骨蒸潮熱地骨皮秦芃柴胡枳殼知母當歸鱉甲醋灸各一錢川芎甘草各五分右剉作一貼入桃柳枝各七寸薑三片烏梅一箇同煎服直指
一名鱉甲飮醫鑑
補天丸
治陰虛骨蒸發熱羸瘦紫河車洗淨以布絞乾用補腎丸方見虛勞藥末擣細焙乾再硏爲末酒煮米糊和丸梧子大每服七八十丸夏加五味子
地仙散
治骨蒸肌熱一切虛煩地骨皮四錢防風二錢人參甘草薄荷各一錢右剉作一貼入竹葉五片薑三片水煎服經驗
一方有麥門冬一錢烏梅一箇無薄荷
人年四十以下患勞怯且不必補只先退潮熱調理可愈此方退熱如神必用
團魚散
治骨蒸潮熱咳嗽貝母前胡知母杏仁柴胡各等分團魚二箇鱉也右藥同團魚煮魚熟提起去頭取肉連汁食之却將前藥焙乾爲末就用團魚裙甲及骨更煮汁一盞和藥爲丸梧子大煎黃芪湯方見虛勞呑下病安仍服黃芪益損湯方見虛勞調理得效
淸骨散
初覺五心煩熱欲成勞瘵骨蒸如神生地黃柴胡各二錢熟地黃人參防風各一錢薄荷七分秦芃赤茯苓胡黃連各五分右剉作一貼水煎服入門
柴前梅連散
治骨蒸勞熱久而不痊三服除根柴胡前胡烏梅胡黃連各二錢右剉作一貼取童尿二盞猪膽一枚猪脊髓一條韭白半錢煎至一盞去滓服
此劫劑也胃虛者量用之
人參淸肌散
治虛勞骨蒸潮熱無汗人參白朮白茯苓赤芍藥當歸柴胡葛根半夏麯各一錢甘草五分右剉作一貼入薑三棗二水煎服
一方有黃芩
五心熱
五心煩熱者是火鬱於地中也四肢者脾土也心火下陷於脾土之中鬱而不得伸故也火鬱則發之是也東垣
凡男女四肢熱肌熱筋熱骨髓中熱如燎捫之烙手此熱伏土中由血虛而得或過食冷物抑遏陽氣於脾土之中火鬱則發之宜升陽散火湯火鬱湯東垣
虛損手心脚心發熱不可當加減小柴胡湯主之醫鑑
兩手大熱如火是爲骨厥見鍼灸
五心之熱小兒傷食證也大人亦然資生
升陽散火湯
治火鬱及五心煩熱升麻乾葛羌活獨活白芍藥人參各一錢柴胡甘草各六分防風五分甘草生四分右剉作一貼水煎服東垣
一名柴胡升麻湯東垣
火鬱湯
治同上羌活升麻乾葛白芍藥人參柴胡甘草各一錢防風五分右剉作一貼入怱白三寸水煎服東垣
加減小柴胡湯
治手足心熱不可當本方加香附黃連前胡水煎服醫鑑
一方
治手足心熱神妙梔子香附蒼朮白芷半夏麯川芎各等分右末神麯糊丸服
潮熱
潮熱者有時而熱不失其時寒熱者寒已而熱相繼而發至於發熱則無時而熱也醫鑑
潮熱有時爲內傷爲虛潮熱無時爲外感爲實入門
平朝潮熱者熱在行陽之分肺氣主之故用白虎湯方見寒門以瀉氣中之火
日晡潮熱者熱在行陰之分腎氣主之故用地骨皮飮卽上東垣方地骨皮散也以瀉血中之火正傳
氣虛有汗潮熱宜補中益氣湯方見內傷
氣虛無汗潮熱宜人參淸肌散方見上
血虛有汗潮熱宜人參養榮湯方見虛勞
血虛無汗潮熱宜茯苓補心湯方見血門
氣血兩虛無汗潮熱宜茯苓補心湯
氣血兩虛有汗潮熱宜加減逍遙散
血虛夜分潮熱宜四物二連湯
參蘇飮大解潮熱將欲成勞痰咳喘熱最效方見寒門醫鑑
加減逍遙散
治子午潮熱逍遙散本方方見婦人加胡黃連麥門冬地骨皮黃芩秦芃木通車前子各等分右剉入燈心一撮同煎服醫鑑
四物二連湯
治夜分潮熱四物湯本方加黃連胡黃連各等分右剉同煎服醫鑑
虛煩
心虛則煩心又肝腎脾虛亦煩心經曰夏脈者心也不及則令人煩心又云肝虛腎虛脾虛皆令人體重煩寃是知煩多生於虛也蓋金攻肝虛土攻腎虛木攻脾虛而爲煩也綱目
虛煩者心胸煩擾而不寧也內經曰陰虛則內熱今之虛煩多是陰虛生內熱所致虛勞之人腎虛心旺及傷寒吐下後霍亂吐瀉後津液枯竭多有虛煩之證醫鑑
獨熱者虛煩也與傷寒相似但頭身不痛脈不緊數爲異宜竹葉石膏湯方見寒門保命
虛煩自利手足冷宜用旣濟湯入門
虛煩宜橘皮湯人參竹葉湯淡竹茹湯
旣濟湯
治霍亂後虛煩自利手足冷卽竹葉石膏湯去石膏加炮附子二錢也入門
橘皮湯
治虛煩橘皮三錢靑竹茹甘草各一錢人參五分右剉作一貼入薑三棗二煎服活人
人參竹葉湯
治虛煩石膏麥門冬各二錢半夏一錢人參甘草各五分竹葉七片右剉作一貼入薑五片粳米一撮同煎服
淡竹茹湯
治心虛煩悶麥門冬小麥各二錢半夏一錢半人參白茯苓各一錢甘草五分右剉作一貼入薑五片棗二枚靑竹茹一塊煎服三因
上升之氣屬火
病人自言冷氣從下而上者非眞冷氣也此上升之氣自肝而出中挾相火自下而上其熱爲甚自覺其冷者此火極似水積熱之甚也陽亢陰微故見此證冷生氣者出於高陽生之謬言也
氣從左邊起者肝火也氣從臍下起者陰火也氣從脚下起入腹如火者乃虛之極也蓋火起于九泉之下十不救一
凡氣有餘便是火不足者是氣虛
氣從左邊起宜回金丸方見上當歸龍薈丸方見五臟氣從臍下起宜黃柏丸方見上坎離丸方見下氣從脚下起宜用四物湯加黃柏知母幷鹽炒或滋陰降火湯方見下外用附子末津調罯涌泉穴引下其熱
惡熱惡寒
惡熱非熱明是虛證惡寒非寒明是熱證
經曰陰虛卽發熱夫陽在外爲陰之衛陰在內爲陽之守精神外馳嗜慾無節陰氣耗散陽無所附遂致浮散於肌表之間而惡熱當作陰虛治之內經
經曰惡寒戰慄皆屬於熱原病式曰病熱而反覺自冷實非寒也古人遇戰慄之證有以大承氣下燥糞而愈者明是熱證耳內經
惡寒者雖當炎月若遇風霜重綿在身自覺凜凜戰慄惡寒之甚也內經
痼冷之病豈非身惡寒而口喜熱之病耶殊不知濕痰積中抑遏陽氣不得外泄身必惡寒劉河間曰火極似水故見此證也宜吐出痰涎苦參赤小豆爲末虀水調服探吐之後用川芎南星蒼朮酒芩爲末神麯糊丸服
陽虛惡寒四君子湯方見氣門減茯苓倍加黃芪桂枝或加附子少許陰虛惡寒發熱二陳湯合四物湯加知母黃柏地骨皮入門
陰虛惡熱
一人脚自踝以下常覺熱冬不可加綿於上常誇稟質壯不怕冷予曰此足三陰之虛宜早斷慾事以補養陰血庶乎可免彼笑而不答年近五十患痿而死
積熱惡寒
一婦人身冷惡寒六月重裘猶覺寒泄注不止脈如橫繩有力予以凉布熨心以新汲水淋之其人呼呌殺人猶不止連灌三四十桶大戰汗出昏困一二日而所苦皆除漢華佗北齊徐文伯亦治痼寒人候冬寒月以冷水發之此其法也子和
亡血致惡寒發熱
病人脈微而澁者其人亡血病當惡寒後乃發熱無休止時夏月盛熱欲着複衣冬月盛寒欲裸其身所以然者陽微則惡寒陰弱則發熱此醫發其汗令陽氣微又大下之令陰氣弱五月之時陽氣在表胃中虛冷以陽氣內微不能勝冷故欲着複衣十一月之時陽氣在裏胃中煩熱以陰氣內弱不能勝熱故欲裸其身又陰脈遲澁故知亡血也仲景
陽虛外寒陽盛外熱
黃帝問曰陽虛生外寒奈何岐伯曰陽受氣於上焦以溫皮膚分肉之間今寒氣在外則上焦不通上焦不通則寒氣獨留于外故寒慄
帝曰陽盛生外熱奈何岐伯曰上焦不通利則皮膚緻密腠理閉塞玄府不通衛氣不得泄越故外熱內經
陰虛內熱陰盛內寒
黃帝問曰陰虛生內熱奈何岐伯曰有所勞倦形氣衰少穀氣不盛上焦不行下脘不通胃氣熱熱氣熏胸中故內熱
帝曰陰盛生內寒奈何岐伯曰厥氣上逆寒氣積於胸中而不瀉不瀉則溫氣去寒獨留則血凝澁凝則脈不通其脈盛大以濇故中寒內經
辨陽虛陰虛二證
陽虛陰虛二證丹溪辨之明矣何則晝夜發熱晝重夜輕口中無味陽虛之證也午後發熱夜半則止口中有味陰虛之證也陽全陰半陽得以兼陰陰不得以兼陽自然之理也陽虛之證責在胃陰虛之證責在腎蓋飢飽傷胃則陽氣虛矣房勞傷腎則陰血虛矣古人以飮食男女爲切要厥有旨哉以藥論之甘溫則能補陽氣苦寒則能補陰血如以四君子補氣四物補血是也若氣血兩虛但以甘溫之劑以補其氣氣旺則能生血也若只血虛而氣不虛則忌用甘溫之劑以補氣氣旺而陰血愈消矣故陽虛之與陰虛甘藥之與苦藥不可不愼也方廣
氣虛熱升陽以散之四君子湯補中益氣湯或益胃升陽湯幷見內傷
血虛熱滋陰以降之四物湯加芩連梔子或滋陰降火湯坎離丸
氣血俱虛熱升陽滋陰兼用十全大補湯人參養榮湯加知母黃柏幷見虛勞入門
血虛發熱宜當歸補血湯東垣
當歸補血湯
治肌熱大渴目赤面紅其脈洪大而虛重按全無經曰血虛發熱是也證似白虎惟脈不長實爲辨耳誤服白虎湯必死宜用此黃芪五錢當歸二錢右剉作一貼空心水煎服東垣
一名歸芪湯入門
飮酒發熱
飮酒發熱黃連解毒湯加葛根主之方見寒門仲景
因酒發熱用靑黛瓜蔞仁爲末入薑汁每日服數匙三日而安
酒熱內鬱而惡寒者黃芪一兩葛根五錢水煎服大汗而愈入門
凡發熱人極忌飮酒入門
飮酒人發熱者難治不飮酒人因酒發熱者亦難治
滯血發熱
其人脈澁必有潄水之證必有嘔惡痰涎之證必有兩脚厥冷之證亦有小腹結急之證或唾紅或鼻衄宜以柴胡黃芩佐以川芎白芷桃仁五靈脂更加大黃濃蜜使滯血一通黑物流利則熱不復作矣直指
陰虛火動
凡發熱咳嗽吐痰咯血午後至夜發熱面赤脣紅小便赤澁便是陰虛火動也回春
潮熱盜汗咳嗽痰盛咯唾血氣力困怠形容消瘦腰痛脚痿遺精夢泄皆陰虛火動之證也入門
陰虛火動宜滋陰降火湯淸離滋坎湯後服滋陰淸化膏方見咳嗽六味地黃丸方見五藏愈後用坎離旣濟丸乃收功保後之藥也入門
四物湯加知母黃柏幷鹽水炒是降火補陰之妙劑甚者加龜板
陰虛火動宜滋陰降火湯淸離滋坎湯淸肺滋陰散陰虛生內熱湯補陰瀉火湯補陰丸六味地黃丸方見虛勞坎離膏先坎離丸後坎離丸坎離旣濟丸
滋陰降火湯
治陰虛火動睡中盜汗午後發熱咳嗽痰盛咯唾血飮食少思肌肉消瘦將成勞瘵白芍藥一錢三分當歸一錢二分熟地黃麥門冬白朮各一錢生地黃酒炒八分陳皮七分知母黃柏幷鹽水炒甘草灸各五分右剉作一貼入薑三片棗二枚水煎服回春
淸離滋坎湯
治陰虛火動潮熱盜汗痰喘心荒熟地黃生乾地黃天門冬麥門冬當歸白芍藥山茱萸山藥白茯苓白朮各七分牧丹皮澤瀉黃柏知母幷蜜水炒甘草灸各五分右剉作一貼水煎空心服醫鑑
淸肺滋陰散
治酒色傷肺久成陰虛火動咽喉生瘡失聲痰嗽喘急煩熱不睡少食生地黃一錢半白芍藥八分川芎白朮炒陳皮黃柏蜜炒知母貝母麥門冬地骨皮各五分白茯苓款冬花紫菀遠志各四分五味子酸棗仁各三分黃連炒甘草灸各二分右剉作一貼入薑三片水煎調竹瀝五匙溫服醫鑑
陰虛生內熱湯
治陰虛煩熱火動等證當歸川芎蒼朮陳皮各八分白朮麥門冬沙參各七分白芍藥梔子天花粉各六分玄參五分黃柏三分甘草二分右剉作一貼入薑三片水煎服久服去川芎冬月加破故紙入門
補陰瀉火湯
治陰虛火動潮熱盜汗痰嗽咯血脈沈數肌肉消瘦白芍藥當歸白朮各一錢三分川芎熟地黃知母蜜炒天門冬各一錢黃柏蜜炒陳皮各七分生地黃酒洗甘草灸各五分乾薑炒紫色三分右剉作一貼入薑三片水煎服明醫
一方無白朮名補陰散朮雖云在血從血在氣從氣其實不可與腎經藥同用王節齋以白朮入補陰內用恐高明者亦未及悟也宜去之集略
補陰丸
治陰虛火動凡人陰常不足陽常有餘故常補其陰使陰與陽齊則無病矣故補陰之藥自少至老不可缺也熟地黃五兩黃柏鹽酒炒褐色知母酒炒龜板酥灸各三兩瑣陽酥灸枸杞子白芍藥酒炒天門冬各二兩五味子一兩乾薑炒紫色四錢冬寒加至六錢右爲末煉蜜入猪脊髓三條和勻丸如梧子每取八九十丸空心鹽湯或溫酒呑下明醫
坎離膏
治陰虛火動潮熱盜汗咯唾血欲成勞瘵疾黃柏知母各四兩生地黃熟地黃天門冬麥門冬各二兩杏仁七錢胡桃仁蜂蜜各四兩右剉先將黃柏知母以童尿三椀水三椀側柏葉一杷煎至三四椀去滓又將天麥門冬生熟地黃入汁內添水二椀煎汁去滓再搗爛如泥別用水一二椀煎熬絞取汁入前汁將杏仁胡桃仁用水擂爛濾汁再擂再濾至無滓同蜜入煎汁內火熬成膏入水內去火毒每服三五匙以側柏葉湯調空心服忌銅鐵器醫鑑
先坎離丸
治虛火動遺精盜汗潮熱痰嗽黃柏知母等分用童便浸九蒸九曬九露爲末以地黃煎膏和丸梧子大每五七十丸空心鹽湯或溫酒下脾弱者山藥糊和丸入門
後坎離丸
治同上四物湯四味各二兩加知母四兩黃柏八兩用鹽水人乳蜜水淸酒浸黃柏各二兩知母各浸一兩過一宿取出知柏日曬夜露三晝夜入四物同爲末蜜丸梧子大空心鹽湯下八九十丸冬則溫酒下此藥取天一生水地二生火之意能升水降火入門
坎離旣濟丸
治陰虛火動勞損之疾當歸酒洗六兩熟地黃生地黃酒洗天門冬麥門冬山茱萸牛膝酒洗各四兩白芍藥酒洗五味子山藥龜板酥灸各三兩知母酒浸二兩鹽水浸二兩黃柏酒炒三兩蜜水炒三兩鹽水炒三兩川芎一兩右爲末蜜丸梧子大空心鹽湯下五六十丸回春
陰虛火動者難治
近世陰虛火動之疾十無一活何也蓋其始也飮食如舊起居如常惟痰嗽一二聲自謂無恙諱疾忌醫滅身無悟及蔓延日久倒臥於床而堅氷已至不可復救余意揆之方疾之始必致謹於三事而後可三者維何一要遇明醫二要肯服藥三要守禁戒三者缺一不可治也醫鑑
制火有方
儒者立敎曰正心收心養心皆所以防此火之動於妄也醫者立敎曰恬澹虛無精神內守亦所以遏此火之動於妄也丹溪
火不妄動動由於心靜之一字其心中之水乎入門
神靜則心火自降慾斷則腎水自升入門
退熱有法
退熱之法全在淸心必用麥門冬燈心草白朮茯苓蓋心者一身之主宰而萬事之本根萬令從心心不淸則妄動而熱不退然熱能傷血血滯則氣鬱而熱愈不退退熱之法又在調血法用川芎當歸若夫陽浮於外則當斂以降之法用參苓白朮散方見內傷薑棗煎服
凡熱皆出於心心血不可不淸麥門冬不可缺也以燈心草爲引子
凡壯熱煩躁用柴胡黃芩大黃解利之其熱不退宜用黃芩川芎甘草烏梅作劑入黃連生地黃赤茯苓入燈心一捻煎服其效甚速蓋川芎生地黃皆能調血心血一調其熱自退直指
駱隆吉曰風火旣熾當滋腎水東垣
臟腑瀉火藥
君火者心火也可以濕伏可以水滅黃連之屬可以制之相火者龍火也不可以水滅惟從其性而伏之黃柏之屬可以降之
上焦熱用梔子片芩
中焦熱用黃連芍藥
下焦熱用黃柏大黃海藏
黃連瀉心火黃芩瀉肺火白芍藥瀉脾火柴胡瀉肝火黃連佐之知母瀉腎火
木通瀉小腸火條芩瀉大腸火柴胡瀉膽火黃連佐之石膏瀉胃火黃柏瀉膀胱火東垣
主治各經熱藥肝氣柴胡血黃芩
心氣麥門冬血黃連
脾氣白芍藥血大黃
肺氣石膏血梔子
腎氣玄參血黃柏
膽氣連翹血柴胡
胃氣葛根血大黃
大腸氣連翹血大黃
小腸氣赤茯苓血木通
膀胱氣滑石血黃柏
包絡氣麥門冬血牧丹皮
三焦氣連翹血地骨皮入門
通治火熱藥法
除熱瀉火非甘寒不可也有大熱脈洪大服苦寒劑而熱不退者加石膏東垣
火妄動夏月用益元散方見暑門鎭墜之妙
虛熱用荊芥薄荷梔子黃芩實熱用大黃芒硝得效
實火可瀉黃連解毒湯之類虛火可補參朮生甘草之類
火盛者不可驟用寒凉必兼溫散
火急甚者必緩之生甘草兼瀉兼緩參朮亦可
火盛癲狂人壯氣實者可用正治氷水之類飮之人虛者飮以生薑湯若投氷水正致立死
補陰則火自降炒黃柏生地黃之類
膀胱有火邪幷下焦有濕熱用防己草龍膽黃柏知母之類正傳
黃連黃芩白芍藥柴胡知母此皆苦寒之味能瀉五藏有餘之火耳若內傷勞倦爲陽虛之病以甘溫之劑除之如參芪甘草之屬若相火熾盛日漸煎熬爲血虛之病以甘寒之劑降之如當歸地黃之屬若心火亢極爲陽强之病以鹹冷之劑折之如大黃朴硝之屬若腎水受傷眞陰失守爲陰虛之病以壯水之主制之如生地黃玄參之屬若命門火衰爲陽脫之病以溫熱之劑濟之如附子乾薑之屬若胃虛食冷鬱遏陽氣爲火鬱之病以升散之劑發之如升麻葛根之屬
火熱通治宜防風通聖散黃連解毒湯
防風通聖散
此方治熱風燥三者之總劑也蓋風本於熱熱極則風生燥生於風風動則燥至其實一源流也此方能兼之其用防風麻黃薄荷荊芥使熱邪從玄府出也梔子滑石使熱邪從小便出也大黃朴硝使熱邪從大便出也其餘黃芩散肺火連翹散心火石膏散胃火芍藥散脾火川芎當歸和血潤燥白朮甘草補脾和中桔梗開膈可謂善於處方也方見風門
黃連解毒湯
通治火熱及大熱煩躁幷三焦實火本方方見寒門加連翹柴胡赤芍藥各一錢右剉水煎服回春
單方
凡四十五種有單石膏丸玉液丸淸金丸荊黃湯柔金丸山梔丸甘豆湯
石膏
除三焦火熱及胃熱身熱煩渴石膏四兩甘草二錢半硏如粉水服二錢日再亦治骨蒸熱
蒸病五曰內蒸所以言內者其根在五藏六府之中也骨肉自消食飮無味皮燥無光蒸盛之時四肢漸細足趺腫起宜服此藥以體凉爲度本草
專治胃火及食積痰火煅爲末醋糊丸如菉豆米飮下三十丸名曰單石膏丸一名玉液丸入門
生地黃
治骨蒸熱取汁每服一二合以體凉爲度或取汁投白粥攪勻空心服本草
柴胡
治熱勞骨節煩疼剉取三錢水煎服之本草
薄荷
治骨蒸熱勞煮取汁服或生擣取汁飮又取汁熬爲膏和衆藥服
知母
治有汗骨蒸又瀉腎火水煮飮之或作丸服本草
黃芩
主熱毒骨蒸取片芩酒炒用能瀉肺火或以天門冬膏爲丸服名曰淸金丸
條芩能瀉大腸之火煎服丸服幷佳
黃連
治一切熱血熱酒熱剉浸井水盛磁椀熏
大黃
蕩滌實熱血熱及藏府積熱
又治風熱生瘡癤大黃二兩荊芥四兩水煎服名荊黃湯得效
靑蒿
主骨蒸熱勞爲最水煮服之或作丸服幷佳本草
地骨皮
善解骨蒸肌熱能凉血凉骨剉取三錢水煎服日二三湯液
桑椹
治小腸熱及熱生瘡癤取黑椹擣取汁入瓦器熬成膏入煉蜜攪勻每服二三匙
黃柏
主五藏腸胃中結熱又瀉腎火及膀胱火作丸或煎服幷佳本草
竹葉
除煩熱水煎飮之
竹瀝能療胸中大熱煩悶取飮之本草
梔子
主積熱心躁又瀉三焦火水煎飮之
又取仁炒黑爲末麪糊和丸服名曰柔金丸若蜜和爲丸名曰山梔丸又能去心胸煩熱入門
牡蠣
去煩熱取肉作膾和薑醋食之本草
蜆肉
去暴熱下熱氣和薑醋生食本草
蚌肉
除煩解熱毒服如上法本草
田螺
去腹中結熱煮食飮汁佳本草
䵷
解勞熱及熱毒煮食飮汁佳此水中蛙也本草
鱉
除骨熱及骨節間勞熱取肉作臛和五味食之又甲灸黃爲末酒服二錢本草
蟹
主胸中熱結生取黃和薑醋食之本草
烏梅
治骨蒸去煩悶水煮作茶飮本草
藕
解熱毒除煩悶蒸食生食幷佳本草
梨
除客熱止心煩可常食之
風熱心煩取梨三枚切砂糖半兩水煎服不拘時類聚
獼猴桃
解煩熱去實熱取瓤和蜜作煎常食之本草
脂麻油
下熱毒甚良麻油一合鷄子兩枚芒硝三錢攪服之少時卽瀉下本草
黑豆
去一切熱毒煩渴大小便秘澁黑豆二合甘草二錢生薑七片水煎服名曰甘豆湯入門
菉豆
壓熱可煮食之作粥良
菉豆粉除熱毒日用
甜瓜
除煩熱去皮食後喫之本草
西瓜
淸心利小腸熱可常啖之日用
冬瓜
除積熱解毒熱止煩躁作虀可食之或擣絞取汁服之本草
菘菜
除胸中煩熱去邪熱作羹及虀葅食幷得本草
苦菜
主熱中痰作茹可常食本草
蕨
去暴熱可作茹食之本草
水芹
去伏熱作虀葅或煮食生食幷佳本草
蜜
若覺熱氣不和新汲水和蜜漿飮一椀卽安本草
白鵝
解五藏熱煮汁飮之食其肉本草
白鴨
除煩熱消毒熱和葱豉煮汁飮食其肉本草
人屎
主骨蒸熱取乾者燒令黑納水中澄淸飮一小升以差爲度本草
人尿
小便降火極速
陰虛火動蒸熱如燎諸藥不效取童子小便承熱服之或和竹瀝薑汁良種杏
鷄子
心胸煩熱生呑鷄子淸一枚
熱毒發鷄子白三顆和蜜一合頓服卽差本草
牛乳
解熱毒除胸中熱生飮之良烏牛乳尤佳本草
猪肚
主骨蒸熱勞蒸熟食之猪膽亦好和水服之本草
獺肉
主骨蒸熱勞煮爛經露一宿明朝和醋醬食之卽差猯肉亦同本草
鼠肉
主骨蒸勞極四肢羸瘦或水煮或燒食之勿令病人知本草
鍼灸法
骨蒸勞熱取膏肓三里綱目
骨蒸勞熱形氣未脫者灸崔氏四花穴無有不安正傳
體熱勞瘦取魄戶綱目
兩手大熱爲骨厥如在火中可灸涌泉三壯或五壯立安海藏
骨蒸熱板齒乾燥取大椎灸之綱目
身熱如火足冷如氷灸陽輔易老
雜病篇卷之四
內傷
食藥療病
安身之本必須於食救疾之道惟在於藥不知食宜者不足以全生不明藥性者不能以除病故食能排邪而安藏府藥能恬神養性以資血氣爲人子者不可不知此二事是故君父有疾期先命食以療之食療不愈然後命藥故孝子深知食藥二性可也千金
水穀爲養命之本
天地間養人性命者惟五穀耳備土之德得氣之中和故其味淡甘而性和平大補而滲泄乃可久食而無厭是大有功於人者在藥則不然雖參芪性亦偏況攻擊者乎
世俗以肉爲補性之物然肉無補性惟補陽而今之虛損者不在於陽而在於陰以肉補陰猶緣木而求魚也
諺有之曰人無根本水食爲命蓋脾胃屬土主納水穀人之根本也
水穀之精化陰陽行榮衛
食氣入胃濁氣歸心淫精於脈脈氣流經經氣歸於肺肺朝百脈輸精於皮毛毛脈合精行氣於府府精神明留於四藏氣歸於權衡權衡以平氣口成寸以決死生
飮入於胃游溢精氣上輸於脾脾散精上歸於肺通調水道下輸膀胱水精四布五經幷行合於四時五藏陰陽揆度以爲常也內經
帝曰榮衛之行柰何伯高曰穀始入于胃其精微者先出于胃之兩焦以漑五藏別出兩行榮衛之道其大氣之薄而不行者積于胸中命曰氣海出于肺循咽喉故呼則出吸則入天地之精氣其大數常出三入一故穀不入半日則氣衰一日則氣少矣靈樞
平人穀入於胃脈道乃行水入於經其血乃成水去則榮散穀消則衛亡榮散衛亡神無所依綱目
水穀入胃其濁者爲渣滓下出幽門達大小腸而爲糞以出於穀道其淸者倏然而化爲氣依脾氣而上升於肺其至淸而至精者由肺而灌漑乎四體而爲汗涎津唾助血脈益氣力爲生生不息之運用也其淸中之濁者下入膀胱而爲尿以出乎小便耳其未入而在膀胱之外者尙爲濁氣旣入而在膀胱之內者卽化爲水也正傳
內傷有飮食傷勞倦傷二因
飮養陽氣食養陰氣飮食無過則入於口達於脾胃入於鼻藏於心肺氣味相承陰陽和調神乃自生蓋精順五氣以爲靈若食氣相惡則傷其精神受五味以成體若食味不調則傷其形也入門
夫胃爲淸純冲和之氣人之所賴以爲生者也若謀慮神勞動作形苦嗜慾無節思想不遂飮食失宜藥餌違法皆能致傷旣傷之後須用調補恬不知怪而乃恣意犯禁舊染之證尙未消遣方生之證與日俱積吾見醫藥將日不暇給而傷敗之胃氣無復完全之望去死近矣東垣
王安道曰勞倦傷飮食傷二者不可混而爲一勞倦傷誠不足也飮食傷尤當於不足之中分其有餘不足也何者蓋飢餓不飮食與飮食太過雖皆失節然必明其兩者之分夫飢餓不飮食者胃氣空虛此爲不足固失節也飮食自倍而停滯者胃氣受傷此不足之中兼有餘亦失節也東垣
勞倦傷亦有二焉勞力純乎傷氣勞心兼傷乎血房勞傷腎與勞倦相似七情動氣脈與飮食無二
勞倦傷手按心口不痛飮食傷手按心口刺痛入門
脈法
趺陽脈浮而數浮則傷胃數則傷脾邪氣獨留心中卽飢邪熱不殺穀潮熱發渴
寸口脈弱而遲弱者衛氣微遲者榮中寒榮爲血血寒則發熱衛爲氣氣微者心內飢飢而虛滿不能食也
寸口脈弱而緩弱者陽氣不足緩者衛氣有餘噫而呑酸食卒不下氣塡於膈上也註曰胃中有未消穀故噫而呑酸
寸口脈緊胸中有宿食不化
脈緊如轉索無常者有宿食也仲景
陽脈滑而緊滑則胃氣實緊則脾氣傷得食不消者此脾不和也
脈浮滑而疾者食不消脾不磨也東垣
氣口緊盛爲傷於食食不消化浮滑而疾脈訣
內傷勞役豁大不禁若損胃氣隱而難尋內傷飮食滑疾浮沈脈訣
右寸氣口脈急大而數時一代而澁此飮食失節勞役過甚太過之脈也
右關胃脈損弱甚則隱而不見但內顯脾脈之大數微緩時一代此飮食不節寒溫失所之脈也
右關脈沈而滑此宿食不消之脈也正傳
宿食不消則獨右關脈沈而滑經云脈滑者有宿食也
食傷證
飮食自倍腸胃乃傷
水穀之寒熱感則害人六府
因而飽食筋脈橫解腸澼爲痔
陰之所生本在五味陰之五宮傷在五味註曰陰謂五藏也內經
傷食之證氣口脈必緊盛胸膈必痞塞噫氣如敗卵氣臭亦有頭痛身熱但身不痛爲異耳
傷食因多飱飮食不能運化停於胸腹飽悶惡食不食噯氣作酸下泄臭屁或腹痛吐瀉重則發熱頭痛左手關脈平和右手關脈緊盛此傷食也
蓋食物飽甚耗氣非一或食不下而上涌嘔吐以耗靈源或飮不消而作痰咯唾以耗神水大便頻數而泄耗穀氣之化生溲便滑利而濁耗源泉之浸潤至於精淸冷而下漏汗淋瀝而自泄莫不由食物之過傷滋味之太厚也回春
凡飽則傷肺飢則傷氣得效
食傷治法
食者有形之物傷之則宜損其穀其次莫若消導丁香爛飯丸枳朮丸之類主之稍重則攻化三稜消積丸木香見睍丸之類主之尤重則或吐之或下之
夫飢餓不飮食與飮食太過雖皆失節然必明其兩者之分夫飢餓胃虛此爲不足飮食停滯者此爲有餘惟其不足故補益惟其有餘故消導人之盛衰不同又有物滯氣傷必須補益消導兼行者亦有物暫滯而氣不甚傷宜消導獨行不須補益者亦有旣停滯而復自化不須消導但當補益者易老枳朮丸東垣橘皮枳朮丸雖曰消導固有補益之意存乎其間若所滯之物非枳朮丸所能去則備急丸方見救急煮黃丸當推逐而去之觀乎此則知消導補益之理矣東垣
傷食則必惡食胸中有物宜導痰補脾二陳湯方見痰飮加白朮山楂川芎蒼朮
補脾胃藥內必用心經藥蓋火能生土故也古方用益智仁正是此意
傷寒物者半夏神麯乾薑三稜蓬朮巴豆之類主之傷熱物者枳實白朮靑皮陳皮麥芽黃連大黃之類主之東垣
食傷有消導補益兩法當分而治之東垣
有吐法下法詳見于下
食傷消導之劑
食積在中下脘者宜下以逐之木香見睍丸丁香脾積丸宿食吐下後未淨者紅元子方見積聚保和丸大安丸二方幷見積聚平補枳朮丸卽竹瀝枳朮丸也方見痰飮
傷肉多腹脹三補丸方見火門加香附半夏麯蒸餠和丸服入門
宿食消化宜用枳朮丸橘皮枳朮丸木香枳朮丸半夏枳朮丸麯蘖枳朮丸橘半枳朮丸橘連枳朮丸三黃枳朮丸平胃散方見五藏香砂平胃散加味平胃散棗肉平胃散內消散消滯丸加減保和丸七香元枳實導滯丸木香化滯湯豆蔲橘紅散香殼丸二黃丸三稜消積丸穀神元諸方
食麥多令人腹脹煖酒和薑汁飮一兩杯卽消得效
枳朮丸
治痞消食强胃白朮二兩枳實麩炒一兩右爲末荷葉裹燒飯和丸梧子大熟水下五七十丸至百丸
或爲人所勸勉過食致傷但服此令胃氣强不復傷也
本仲景方枳朮湯也至易老改爲丸名曰枳朮丸東垣
橘皮枳朮丸
治飮食不消心下痞悶本方加橘皮一兩製法服法同上
用藥大法所貴服之强人胃氣令益厚雖猛食多食重食而不復致傷也
枳朮丸乃易老張先生之所制用白朮二兩以補脾枳實一兩以消痞至東垣加陳皮一兩以和胃一補一瀉簡而又當眞得立方之旨也
木香枳朮丸
消飮食破滯氣本方加木香一兩製法服法同上東垣
半夏枳朮丸
治傷冷食痰盛本方加半夏薑製一兩製法服法同上東垣
麯糵枳朮丸
治食傷心胸滿悶不快本方加神麯炒麥芽炒各一兩製法服法同上東垣
橘半枳朮丸
治飮食傷痞悶本方加橘皮半夏薑製各一兩製法服法同上東垣
橘連枳朮丸
補脾和胃消食化痰瀉火白朮三兩枳實麩炒陳皮黃連酒浸炒各一兩右爲末荷葉煮湯打米糊和丸梧子大服法同上
張易老取白朮二兩以補脾枳實一兩以消痞取其補多而消少至東垣加橘皮一兩以和胃則補消相半也予用白朮三兩枳實陳皮黃連各一兩乃補多消食又兼淸熱也方廣
荷葉包飯爲丸恐不能盡荷葉之味不若以荷葉煮粥用之更妙
初未悟荷葉飯爲丸之理老年味之始得可謂奇矣夫荷葉之物中央空象震卦之體人感之生足少陽甲膽先化萬物之根蒂也飮食入胃榮氣上行卽少陽甲膽之氣也荷葉色靑形乃空象風木者也食藥感此氣之化胃氣何由不上升乎以爲引用可謂遠識深慮合於道也東垣
三黃枳朮丸
治傷肉食濕麪厚味之物悶亂不快黃芩二兩黃連酒炒大黃煨神麯炒白朮陳皮各一兩枳實麩炒五錢右爲末湯浸蒸餠和丸菉豆大白湯呑下五七十丸東垣
香砂平胃散
治傷食蒼朮二錢陳皮香附各一錢枳實藿香各八分厚朴縮砂各七分木香甘草各五分右剉作一貼薑三煎服回春
加味平胃散
治宿食不化平胃散本方一貼加神麯麥芽炒各七分也
棗肉平胃散
消食和胃化痰蒼朮八兩陳皮四兩厚朴三兩四錢甘草大棗肉生薑各一兩六錢右剉碎水浸過藥上半寸許煮令水乾焙擣爲末每服二錢空心鹽湯點服局方
內消散
治傷食生冷硬物痞滿脹痛陳皮半夏白茯苓枳實山楂肉神麯縮砂香附子三稜蓬朮乾生薑各一錢右剉作一貼水煎服回春
消滯丸
消食消酒消水消氣消痞消脹消腫消積消痛此藥消而不見嚮而不動其功甚捷黑丑炒頭末二兩香附炒五靈脂各一兩右爲末醋糊和丸菉豆大薑湯呑下二三十丸醫鑑
加減保和丸
消食化痰扶脾胃氣白朮二兩半山楂肉香附子厚朴神麯半夏茯苓各一兩半陳皮連翹蘿葍子黃芩黃連各一兩蒼朮枳實各五錢右爲末薑汁糊和丸梧子大每七八十丸茶湯任下
七香元
消食快膈和胃止痛香附子二兩半三稜蓬朮幷醋煮焙木香丁香白檀香甘松香丁香皮沈香橘紅縮砂白豆蔲各五錢右爲末米糊和丸菉豆大薑湯下三四十丸直指
枳實導滯丸
治傷濕熱之物不消作痞滿大黃一兩枳實神麯各五錢茯苓黃芩黃連白朮各三錢澤瀉二錢右爲末蒸餠和丸梧子大溫水下七八十丸東垣
一名導氣枳實丸入門
加木香檳榔各二錢名曰木香導滯丸正傳
木香化滯湯
治因憂食麪心下痞滿作痛半夏一錢半草豆蔲甘草各一錢柴胡七分陳皮乾生薑木香各六分當歸尾枳實各四分酒紅花一分右剉作一貼薑五水煎服東垣
豆蔲橘紅散
化宿食溫脾胃木香丁香各一錢白豆蔲人參厚朴白朮神麯乾生薑半夏麯橘紅藿香甘草灸各五分右剉作一貼入薑三棗二水煎服
香殼丸
消食化氣醒脾去痰靑皮陳皮各二兩枳殼一兩香附子七錢半蘿葍子木香三稜蓬朮神麯麥芽檳榔枳實山楂肉草果各五錢半夏製一兩二錢半陳倉米一升巴豆肉二十箇同炒黃去巴豆不用右爲末醋糊和丸梧子大白湯下七八十丸
二黃丸
治傷熱食痞悶不安黃芩二兩黃連一兩升麻柴胡各三錢枳實五錢甘草二錢右爲末蒸餠和丸菉豆大白湯或薑湯下五七十丸入門
三稜消積丸
治傷生冷物不消滿悶三稜蓬朮神麯各七錢巴豆和皮入米同炒黑焦去米靑皮陳皮茴香各五錢丁香皮益智仁各三錢右爲末醋糊和丸梧子大薑湯下三四十丸東垣
穀神元
治宿食不消健脾益氣人參縮砂香附子三稜蓬朮幷煨靑皮陳皮神麯炒麥芽炒枳殼各等分右爲末米糊和丸梧子大米飮下三五十丸得效
丁香爛飯丸
治飮食傷香附子一兩益智仁丁香皮縮砂甘松甘草各六錢丁香木香三稜蓬朮各二錢右爲末蒸餠和丸菉豆大白湯下三五十丸東垣
木香見睍丸
治傷生冷食心腹滿痛荊三稜神麯各一兩荊三稜草豆蔲各五錢升麻柴胡各三錢木香二錢巴豆霜五分右爲末蒸餠和丸菉豆大白湯下三十丸東垣
一名巴豆三稜丸東垣
食傷補益之劑
脾胃弱而飮食難任者不可一槪用剋伐之藥宜錢氏異功散補之自然能食設或嗜食大過傷脾痞滿者權用枳實丸卽枳實導滯丸勿多服綱目
宿食吐下後氣虛宜補四君子湯方見氣門六君子湯方見痰飮補中益氣湯入門
食傷胃弱宜用醒脾育胃湯參朮健脾湯七珍散八珍散健胃保和元養脾丸八味理中丸滋脾丸異功散方見五藏健脾丸參苓壯脾元千金養脾元
錢氏異功散
治脾胃虛弱飮食不進未能消化心胸痞悶人參白朮白茯苓橘皮木香甘草各一錢右剉作一貼入薑三棗二水煎服綱目
醒脾育胃湯
治中焦氣不足飮食不化虛痞呑酸人參白朮白茯苓各一錢半夏縮砂白芍藥麥芽蒼朮厚朴藿香陳皮各八分枳實五分右剉作一貼入薑三棗二水煎服集略
參朮健脾湯
健脾養胃運化飮食人參白朮白茯苓厚朴陳皮山楂肉各一錢枳實白芍藥各八分神麯麥芽縮砂甘草各五分右剉作一貼入薑三棗二水煎服集略
七珍散
補脾進食開胃養氣人參白朮黃芪蜜灸白茯苓山藥粟米微炒甘草灸各等分右爲麤末每三錢入薑三棗二煎服本事
八珍散
治同上又治不思飮食前方加白扁豆薑汁炒一味也本事
健胃保和元
消導飮食有補有化不令傷脾白朮二兩枳實山楂肉橘紅麥芽各一兩神麯白豆蔲木香各五錢右爲末粳米飯和丸梧子大白湯下五七十九集略
養脾丸
治脾胃虛冷飮食不消或腹脹嘔泄乾薑縮砂各四兩甘草灸三兩麥芽白茯苓人參白朮各一兩右爲末蜜和每一兩分作八丸每一丸薑湯嚼下必用
八味理中丸
治同上白朮二兩甘草一兩半人參乾薑縮砂白茯苓神麯麥芽各一兩製法服法同上
滋脾丸
滋脾養胃消化飮食神麯炒麥芽炒半夏麯陳皮蓮肉枳殼縮砂甘草各一兩右爲末陳米飯和丸梧子大米飮呑下百丸必用
健脾丸
健脾胃進飮食消化水穀白朮五兩白茯苓白芍藥半夏薑製各三兩陳皮神麯山楂肉當歸酒洗川芎各二兩右爲末煮荷葉湯作米糊和丸梧子大白湯下百丸必用
參苓壯脾元
治脾胃虛冷飮食不消面色萎黃肢體怠惰或因病氣衰食不復常人參白朮白茯苓縮砂神麯麥芽山藥白扁豆肉桂乾薑胡椒各一兩右爲末蜜丸彈子大每一丸白湯嚼下溫酒亦可局方
千金養脾元
治脾胃虛寒氣弱不能消化飮食又療膈噎反胃枳實陳皮麥芽三稜蓬朮茴香白薑肉豆蔲縮砂白茯苓良薑益智胡椒木香藿香薏苡仁紅豆白朮丁香山藥白扁豆桔梗人參神麯甘草各等分右爲末調和煉蜜丸彈子大細嚼白湯溫酒任下局方
酒傷
內經曰酒入於胃則絡脈滿而經脈虛脾主爲胃行其津液者也陰氣虛則陽氣入陽氣入則胃不和胃不和則精氣竭精氣竭則不營其四肢也
醉飽入房則氣聚脾中而不得散酒氣與穀氣相薄熱盛於中故熱遍於身內熱而尿赤也內經
因而大飮則氣逆註曰飮多則肺布葉擧故氣逆而上奔也內經
酒者五穀之津液米麯之華英雖能益人亦能損人何者酒有大熱大毒大寒凝海惟酒不氷是其熱也飮之昏亂易人本性是其毒也若辟風寒宣血脈消邪氣引藥勢無過於酒也若醉飮過度盆傾斗量毒氣攻心穿腸腐脇神昏錯謬目不見物此則喪生之本也類聚
酒者大熱有毒氣味俱陽乃無形之物也若傷之止當發散汗出則愈矣其次莫如利小便使上下分消其濕可也葛花解酲湯主之東垣
酒雖與水同體然傷於腸胃則升之不散降之不下鬱於氣分無形之位蓋逐氣升降而半有消耗之矣今人飮醇酒則小便少此其可驗故治法宜汗宜利小便爲上策東垣以爲無形之物固不可後人以傷飮食同治亦不可
酒性雖熱體同於水今東垣乃謂飮者無形之氣此亦不能無疑也旣待發汗利小便以去之其可謂無形之氣乎
飮酒禁忌
酒客病不可服桂枝湯得湯則嘔以酒客不喜甘故也凡甘物皆宜忌之仲景
勿飮濁酒食麪使塞氣孔入門
凡面白人不可多飮酒耗血故也
酒不過三杯多則傷五藏亂性發狂活人心
飮酒不欲過多多則速吐之爲佳
醉後不可强食或發癰疽
醉臥當風使人失音
醉飽不可走車馬及跳越
醉不可入房小者面䵟咳嗽大者傷絶藏脈損壽命得效
酒雖可以陶性情通血脈自然招風敗腎爛腸腐脇莫過於此飽食之後尤宜忌之飮酒不宜麤及速恐傷破肺也當酒未醒大渴之際不可喫水及啜茶多被酒引入腎藏爲停毒之水令腰脚重墜膀胱冷痛兼水腫消渴攣躄之疾活人心
酒毒變爲諸病
醇酒之性大熱有大毒淸香美味旣適於口行氣和血亦宜於體由是飮者不自覺其過於多也不知酒性喜升氣必隨之痰鬱於上尿澁於下肺受賊邪金體必燥恣飮寒凉其熱內鬱肺氣得熱必大傷耗其始也病淺或嘔吐或自汗或瘡痍或鼻㾴或自泄或心脾痛尙可發散而去之及其久而病深則爲消渴爲黃疸爲肺痿爲內痔爲鼓脹爲失明爲哮喘爲勞嗽爲癲癎爲難明之疾倘非具眼未易處治可不謹乎
久飮酒者藏府積毒致令蒸筋傷神損壽得效
酒病治法
飮酒過多成病宜葛花解酲湯酒蒸黃連丸百杯丸對金飮子解酒化毒散葛黃丸升麻葛根湯中酒頭痛嘔吐眩暈補中益氣湯去白朮加半夏白芍藥黃芩黃柏乾葛川芎或對金飮子加乾葛赤茯苓半夏各一錢煎服入門
酒後傷風身熱頭痛如破防風通聖散方見風門加黃連二錢連鬚葱白十根煎服立愈此藥能治傷酒熱毒活人心
酒後煩渴飮五豆湯方見消渴最妙
善飮酒每朝長噯不吐者小調中湯方見痰飮最妙一月三五服亦可入門
醉飽行房得病宜用人參散或致蓄血胃口作痛者宜大調中湯方見痰飮或八物湯方見虛勞加縮砂煎服入門
醒酒令不醉
酒醉宜以熱湯漱口蓋其毒在齒也大醉則以熱湯於密室洗面數次梳頭數十遍卽醒
酒食傷積或被人勸過傷以鹽花擦牙溫水漱下不過三次卽爲通快醫鑑
一方靑皮炒二兩葛根一兩縮砂五錢右爲細末濃茶調一二錢服之能醒酒消食
醒酒不醉宜萬杯不醉丹神仙不醉丹醉鄕寶屑益脾丸龍腦湯葛花散三豆解酲湯
葛花解酲湯
治飮酒過傷嘔吐痰逆手足戰搖精神昏亂飮食減少葛花縮砂白豆蔲各五錢靑皮三錢白朮乾生薑神麯澤瀉各二錢人參猪苓茯苓橘皮各一錢半木香五分右爲末每三錢白湯調下得微汗則酒病去矣此蓋不得已而用之豈可恃賴日日飮酒若頻服之損人天年東垣
酒蒸黃連丸
治傷酒過度腸胃積熱或吐血下血方見血門
一名小黃龍元得效
百杯丸
治酒停胸膈面色黃黑將成癖疾日漸羸瘦如欲飮者先服此則不醉生薑一斤去皮切片鹽二兩淹一宿焙乾橘紅乾薑各三兩蓬朮炮三稜炮甘草灸各二錢木香茴香炒各一錢丁香五十枚縮砂白豆蔲各三十粒益智仁二十粒右爲末蜜和每一兩作五丸朱砂爲衣細嚼薑湯下易老
對金飮子
治酒食傷和胃消痰陳皮三錢厚朴蒼朮甘草各七分右剉作一貼薑三片水煎服
加乾葛二錢赤茯苓縮砂神麯各一錢尤好活人心
解酒化毒散
治傷酒發熱煩渴尿赤澁滑石四兩葛根一兩二錢半甘草七錢半右爲末冷水或熱湯調下二三錢日二三服回春
葛黃丸
治飮酒多積熱以致吐衄血垂死者方見血門
升麻葛根湯
治傷酒膈熱口瘡咽痛方見寒門
人參散
治飮酒房勞酒入百脈令人恍惚失常熟地黃二錢人參白芍藥瓜蔞根枳殼茯神酸棗仁甘草各一錢右剉作一貼水煎服得效
萬杯不醉丹
白葛根四兩鹽水浸一晝夜取出曬乾白果芽卽銀杏內靑芽一兩蜜水浸一日砂鍋內焙乾細芽茶四兩菉豆花四兩陰乾葛花一兩童便浸七日焙陳皮四兩鹽水浸一日焙菊花蘂未開口菊靑朶頭四兩豌豆花五錢眞牛黃一錢靑鹽四兩盛牛膽內煮一炷香同膽皮共用右爲細末用𫋓膽未詳疑是牛膽和丸梧子大飮酒半醉呑一丸其酒自解再飮時再服如此經年不醉種杏
神仙不醉丹
葛花葛根白茯苓小豆花木香天門冬縮砂牧丹皮人參官桂枸杞子陳皮澤瀉白鹽甘草各等分右爲末蜜丸彈子大每一丸細嚼熱酒送下一丸可飮酒十盞不醉回春
醉鄕寶屑
令飮酒不醉葛根白豆蔲縮砂丁香各五錢百藥煎甘草各二錢半木瓜四兩炒鹽一兩右爲末雖不能飮酒者溫酒調服一錢卽能飮入門
益脾丸
令飮酒不醉又益脾胃葛花二兩小豆花草豆蔲各一兩菉豆花木香各五錢右爲末蜜丸梧子大紅花湯下十丸夜飮則津唾嚥下五丸最妙
龍腦湯
腥酒消食縮砂二兩甘草一兩半右爲末每半錢或一錢茶淸下壽域
葛花散
飮酒令不醉葛花小豆花各等分右焙乾爲末每二錢白湯點服
一名雙花散御院
三豆解酲湯
治中酒發病頭痛嘔吐煩渴善解酒毒且多飮不醉因酒患消渴尤宜服之葛根二錢蒼朮一錢半陳皮赤茯苓木瓜半夏各一錢神麯七分澤瀉五分乾生薑三分黑豆菉豆赤小豆各二錢右作一服水煎不拘時微溫服夏月及酒渴者加黃連五分新方
勞倦傷
黃帝曰陰虛生內熱柰何岐伯曰有所勞倦形氣衰少穀氣不盛上焦不行下脘不通而胃氣熱熱氣熏胸中故內熱內經
此內傷之原也此陰虛蓋指身中之陰氣與水穀之味耳入門
喜怒不節起居不時有所勞倦皆損其氣氣衰則火旺火旺則承脾土脾主四肢故困熱無氣以動懶於言語動作喘乏表熱自汗心煩不安當安心靜坐以養其氣以甘寒瀉其熱火酸味收其散氣甘溫調其中氣東垣
勞則氣散氣短喘且汗出內外皆越故氣耗矣內經
辨內外傷證
外感內傷乃病之大關鍵於此昧焉何足云醫丹溪云內傷證皆以補元氣爲主看所挾而兼用藥但先生之言引而不發予今補之如內傷挾外感者則於補中益氣湯內春加川芎防風柴胡荊芥紫蘇薄荷夏加乾葛石膏麥門冬薄荷倍升柴秋加羌活防風荊芥冬加麻黃桂枝乾薑之類方廣
或外感挾內傷內傷挾外感或食積類傷寒當明辨治之
若顯內證多者則是內傷重而外感輕當以補養爲先宜陶氏補中益氣湯十味和解散加味益氣湯三方幷見寒門
若顯外證多者則是外感重而內傷輕宜以發散爲急宜九味羌活湯人參養胃湯參蘇飮三方幷見寒門
食積類傷寒宜用陶氏平胃散入門
辨惡寒
傷寒惡寒雖近猛火不除
內傷惡寒稍就溫暖卽止但見風寒便惡之也
辨惡風
傷寒惡風不耐一切風寒
內傷惡風偏惡些少賊風避居密室則不惡矣
辨發熱
外感發熱無休歇日晡轉劇直待汗下方退
內傷發熱時作時止或自袒裸亦便淸凉矣
辨身痛
外感筋骨疼痛或百節皆痛
內傷但四肢不收無氣以動困怠嗜臥而已
辨寒熱
外感寒熱齊作而無間以甚
內傷寒熱微而間作或不齊
辨頭痛
外感頭痛常常有之直待傳經入裏方罷
內傷頭痛有時而作有時而止
辨氣力
外感邪氣有餘壯厲有力
內傷神思昏怠氣弱困懶
辨手心
外感手背熱而手心不熱
內傷手心熱而手背不熱
辨煩渴
外感邪氣傳經入裏則大渴
內傷邪在血脈中故不渴間有渴亦不甚
辨口味
外感雖不能食而知穀肉之味
內傷雖飮食而不知其味
辨鼻息
外感鼻塞流涕聲重氣壅
內傷鼻息和緩但不調
辨言語
外感言語高厲有力先輕後重
內傷言語困弱無力懶於言語
辨脈候
外感則人迎脈浮緊或洪大而數
內傷則氣口脈緊盛或滑而疾
勞倦傷治法
內經曰勞者溫之損者益之夫勞則動之太過而神不寧矣故溫之溫也者養也溫之者所以調其飮食適其起居澄心息慮從容以待其眞氣之復常也禮記所謂柔色以溫之正同此義今東垣乃以溫爲溫凉之溫謂宜溫藥以補元氣而瀉火邪又易損者益之爲損者溫之又以溫能除大熱爲內經所云而遍攷內經幷無此語不能無疑也又經曰形不足者溫之以氣其溫字亦是滋養之義非指溫藥也沂洄
飮食失時勞役過度脾胃虛弱中氣不足以補中益氣湯爲主如益胃升陽湯升陽順氣湯調中益氣湯升陽益胃湯淸神益氣湯黃芪人參湯方見暑門參朮調中湯方見咳嗽人參飮皆可選用
勞倦亦有二焉勞力純乎傷氣而無汗者補中益氣湯
勞心兼傷乎血而有汗者黃芪建中湯心力俱勞氣血皆傷者雙和湯二方幷見虛勞
房勞傷腎證與勞倦相似均一內傷發熱證也勞倦因陽氣之下陷宜補其氣以升提之房勞因陽火之上升宜滋其陰以降下之一升一降逈然不同
七情動氣脈與飮食無二蓋飮食七情俱能閉塞三焦熏蒸肺胃淸道肺爲氣主由是而失其傳化之常所以氣口脈獨緊且盛其證嘔泄痞滿腹痛亦相似但傷食則惡食七情則雖作飽亦不惡食入門
如氣浮心亂以朱砂安神丸方見神門鎭固之卽愈東垣
補中益氣湯
治勞役太甚或飮食失節身熱而煩自汗倦怠黃芪一錢半人參白朮甘草各一錢當歸身陳皮各五分升麻柴胡各三分右剉作一貼水煎服東垣
一方黃芪一錢半人參白朮陳皮當歸甘草各一錢升麻柴胡各五分加黃柏三分以滋腎水紅花二分入心養血醫鑑
夫脾胃一虛肺氣先絶故用黃芪以益皮毛而閉腠理不令自汗上喘氣短損其元氣用人參以補之心火承脾用灸甘草之甘溫以瀉火熱而補胃中元氣若脾胃急痛腹中急縮者宜多用之此三味除濕熱煩熱之聖藥也白朮苦甘溫除胃中熱利腰臍間血升麻柴胡苦平味之薄者升胃中之淸氣又引黃芪甘草甘溫之氣味上升能補衛氣之散解而實其表又緩帶脈之縮急當歸以和血脈橘紅以理胸中之氣助陽氣上升以散滯氣此立方本旨也
凡脾胃不足之證須用升麻柴胡引脾胃中淸氣行於陽道及諸經生發陰陽之氣故凡治脾胃藥多以升陽補氣名之者此也東垣
益胃升陽湯
治內傷諸證蓋血脫益氣古聖人之法也先理胃氣以助生發之氣此藥主之白朮一錢半黃芪一錢人參神麯炒各七分半當歸身陳皮甘草灸各五分升麻柴胡各三分生黃芩二分右剉作一貼水煎服東垣
升陽順氣湯
治內傷諸證春月口淡無味夏月雖熱猶寒胸腹滿悶飢常如飽黃芪二錢半夏一錢二分草豆蔲八分神麯當歸陳皮人參各六分升麻柴胡甘草各四分黃柏三分右剉作一貼入薑三片水煎服東垣
調中益氣湯
治內傷證或大便飱泄時見白膿黃芪二錢人參蒼朮甘草各一錢陳皮升麻柴胡各四分木香二分右剉作一貼水煎服東垣
升陽益胃湯
治內傷脾胃證秋燥濕熱少退而飮食無味體重口燥大小便不調或洒淅惡寒乃陽氣不伸故也黃芪二錢人參半夏甘草各一錢羌活獨活防風白芍藥各七分陳皮五分柴胡白朮茯苓澤瀉各三分黃連二分右剉作一貼入薑三棗二水煎服東垣
淸神益氣湯
治內傷證脾胃虛損食少倦怠適當暑雨濕熱之盛目疾時作身面俱黃人參一錢生薑八分澤瀉蒼朮防風五味子各六分赤茯苓升麻白朮白芍藥生甘草麥門冬各四分黃柏靑皮各二分右剉作一貼水煎空心服東垣
人參飮
人遇勞倦辛苦用力過多卽服一二貼免生內傷發熱之病黃芪一錢半人參白朮陳皮麥門冬各一錢茯神八分甘草七分五味子二十粒右剉作一貼入薑三棗二水煎服必用
一名補氣湯醫鑑
內傷病脾胃虛實
脾胃俱實則過時而不飢多食而不傷
脾胃俱虛則不能食而瘦與食則少食不與則不思食飢飽不知
食少而肥者雖肥而四肢不擧蓋脾困邪勝也
食多而瘦者胃伏火邪於氣分則能食雖多食而不能生肌肉也回春
內傷脾胃則不思食不嗜食
帝曰人之善飢而不嗜食者何氣使然岐伯曰精氣幷於脾熱氣留於胃胃熱則消穀穀消故善飢胃氣上則胃脘寒故不嗜食也靈樞
脈小而寒者不嗜食靈樞
太陰所謂惡聞食臭者胃無氣故惡食臭也內經
惡聞食臭者膀胱移熱於小腸也入門
口多嗜味陰虛火動故也陰虛則口中有味陽虛則口中無味入門
惡食者胸中有物宜導痰補脾二陳湯加蒼朮白朮川芎山楂肉
憂抑傷脾不思飮食黃連炒白芍藥酒炒香附子淸六丸末方見暑門右爲末薑汁浸蒸餠作丸服
不思飮食宜平胃散養胃進食丸方見五藏寬中進食丸生胃丹參苓白朮丸方見下啓脾丸二麯元香砂六君子湯香砂養胃湯人參開胃湯安胃散穀神湯
勞役失食胃虛甚者益胃升陽湯方見上參苓白朮散方見下
平胃散
和脾健胃能進飮食蓋內傷病脾胃中有宿食故不嗜食用此藥平其胃氣則自然思食方見五藏
若加茯苓丁香白朮爲調胃散
加乾薑爲厚朴湯
與五苓散相合爲胃苓湯
與六一散相合爲黃白散
加藿香半夏爲不換金正氣散海藏
寬中進食丸
滋形氣喜飮食麥芽麪一兩半夏猪苓各七錢草豆蔲神麯各五錢枳實四錢橘皮白朮白茯苓澤瀉各二錢縮砂一錢半乾生薑人參靑皮甘草各一錢木香五分右爲末蒸餠和丸梧子大米飮下五七十丸東垣
生胃丹
生胃氣消痰飮開胸膈進飮食天南星三兩薑汁浸一宿次日以薑汁和勻用黃泥包裹曬乾慢火煨半日泥焦乾去泥取用人參白朮白茯苓各二兩麥芽縮砂半夏麯陳皮靑皮白豆蔲蓽澄茄蓮實各一兩木香三錢右爲末用粟米四兩作飯焙乾以薑汁和濕再焙如是製七次作糊和丸菉豆大薑湯下五七十丸本事
脾胃氣虛則不能運化水穀水穀停積則爲濕痰曰補氣曰治痰曰燥濕三者不可偏癈此方中人參白朮以補氣麥芽縮砂以消食南星以燥濕痰又茯苓滲濕陳皮靑皮利氣白豆蔲蓽澄茄開膈木香調氣蓮肉淸心可謂周而且備肥白氣虛者尤宜服之方廣
啓脾元
治脾胃不和可思飮食甘草一兩半人參白朮靑皮陳皮神麯麥芽縮砂乾薑炮厚朴各一兩右爲末蜜和每一兩作十丸米飮嚼下一丸奇效
二麯元
治脾虛痰盛不入食妙甚神麯炒半夏麯各等分右爲末以薑汁糊和丸服
香砂六君子湯
治不思飮食食不化食後倒飽者脾虛也香附子白朮白茯苓半夏陳皮白豆蔲厚朴各一錢縮砂人參木香益智仁甘草各五分右剉作一貼入薑三棗二水煎服醫鑑
香砂養胃湯
治飮食不思痞悶不舒此胃寒也白朮一錢縮砂蒼朮厚朴陳皮白茯苓各八分白豆蔲七分人參木香甘草各五分右剉作一貼入薑三棗二水煎服醫鑑
人參開胃湯
助胃進食人參白朮橘紅丁香木香藿香神麯麥芽白茯苓縮砂厚朴半夏麯蓮子甘草各七分右剉作一貼入生薑三片水煎服直指
安胃散
開胃和中止嘔進食人參白朮木香檳榔半夏麯肉豆蔲丁香橘紅藿香靑皮白茯苓甘草各八分右剉作一貼入薑三水煎服直指
穀神湯
開胃進食穀芽四兩淨爲末入薑汁鹽少許和作餠子焙乾卽粟糵也縮砂白朮炒甘草灸各一兩右爲末鹽湯點服一二錢類聚
脾結不食
一室女因事忤意鬱結在脾半年不食但日食熟菱棗數枚遇喜食饅頭彈子大深惡粥飯予意脾氣實非枳實不能開以溫膽湯方見夢門去竹茹與數十貼而安
思結不食
詳見神門
食後昏困
食入則困倦精神昏冒而欲睡者脾虛弱也東垣
若脾胃不節損其胃氣不能剋化散於肝歸於心溢於肺食入則昏冒欲睡得臥則食在一邊氣暫得舒是知升發之氣不行也宜參朮湯東垣
勞傷者過於勞役耗損元氣脾胃虛衰不任風寒故昏冒宜用補中益氣湯回春
食後昏困宜用參芪湯升陽補氣湯
參朮湯
治脾胃虛弱元氣不能榮於心肺四肢沈重食後昏門沈困黃芪二錢蒼朮一錢神麯七分人參陳皮靑皮甘草各五分升麻柴胡黃柏當歸身各三分右剉作一貼水煎服東垣
一名參芪湯回春
升陽補氣湯
治飮食失時飢飽勞役胃氣不足氣短無力四肢怠惰早飯後昏悶要須眠睡五心煩熱柴胡一錢半生地黃一錢升麻澤瀉白芍藥防風羌活獨活甘草各七分厚朴五分右剉作一貼入薑三棗二枚水煎服東垣
不嗜飮食由下元陽衰
不進食服補脾藥不效者蓋腎氣怯弱眞元衰削是以不能消化飮食譬之鼎釜之中置諸米穀下無火力終日米不熟其何能化黃魯直服兎絲子日挑數匙以酒下十日外飮啖如湯沃雪亦知此理也
宜用二神丸補眞丸
二神丸
治脾腎虛弱全不進食方見大便
一名鑽胃丸本事
補眞丸
凡飮食不進由房勞過度眞火衰弱不能熏蒸脾土以致中州不運胸膈痞塞飮食不消古人云補腎不如補脾予謂補脾不若補腎若丹田眞火上蒸脾土脾土溫和則膈開能食此藥主之鹿茸巴戟鍾乳粉各一兩葫蘆巴香附子陽起石川烏肉蓯蓉兎絲子沈香肉豆蔲五味子各五錢右爲末用羊腰子兩對以葱椒酒煮爛和酒爲糊擣丸梧子大每百丸空心米飮鹽湯任下本事
內傷病始爲熱中終爲寒中
凡內傷脾胃之證始則四肢困熱無氣以動表熱自汗心煩不安胃氣熱熱氣熏胸中爲內熱之證宜以甘溫補中
內傷病始爲熱中宜補中益氣湯益胃升陽湯二方見上參朮調中湯方見痰嗽凝神散當歸補血湯三補枳朮丸入門
凡脾胃之證調治差誤或妄下之則末傳爲寒中復遇時寒則四肢厥逆心胃絞痛冷汗出夫六氣之勝皆能爲病惟寒毒最重陰主殺故也沈香溫胃丸主之東垣
末傳爲寒中宜神聖復氣湯白朮附子湯草豆蔲丸方見胸部守中金元東垣
凝神散
治內傷熱中收斂胃氣淸凉肌表人參白朮白茯苓山藥各一錢白扁豆粳米知母生地黃甘草各五分地骨皮麥門冬竹葉各三分右剉作一貼薑三棗二煎服入門
當歸補血湯
因飢困勞役致面紅目赤身熱引飮其脈洪大而虛重按全無此血虛發熱證似白虎惟脈不長實爲辨耳誤服白虎湯必死宜服此藥黃芪五錢當歸酒洗二錢右剉作一貼水煎服東垣
三補枳朮丸
補脾胃化痰淸熱消食順氣白朮二兩陳皮去白枳實各一兩貝母八錢黃連黃芩幷酒炒黃柏鹽水炒白茯苓神麯山楂肉各五錢麥芽香附子醋炒各三錢縮砂一錢右爲末荷葉煮飯和丸梧子大薑湯下七八十丸醫鑑
沈香溫胃丸
治脾胃虛寒心腹疼痛或藿亂吐瀉及下焦陽虛臍腹痛冷汗出附子炮巴戟乾薑炮茴香炒各一兩肉桂七錢沈香當歸人參白朮吳茱萸白芍藥白茯苓良薑木香甘草各五錢丁香三錢右爲末醋麪糊和丸梧子大米飮下五七十丸日三東垣
白朮附子湯
治內傷末傳爲寒中證白朮附子炮蒼朮陳皮厚朴半夏赤茯苓澤瀉各一錢猪苓五分肉桂四分右剉作一貼入薑三水煎服醫鑑
守中金元
治內傷脾胃虛冷腹中痞痛或腸鳴自利不思飮食蒼朮桔梗乾薑炮甘草灸各一兩右爲末蜜丸彈子大沸湯嚼下一丸局方
內傷變爲諸病
夫氣之初病也其端甚微或因些少飮食不謹或外冒六氣或內感七情或食味過厚偏助陽氣積成膈熱或資稟素實表密無汗或性急多怒陰火炎上以致津液不行淸濁相干氣爲之病或痞或痛或不思食或噎噫腐氣或呑酸或嘈雜或膨滿不求其原便認爲寒遽以辛香燥熱之劑投之舊疾被劫暫開濁液易於攢聚或半月或一月前病復作如此蔓延自氣成積自積成痰此爲痰爲飮爲呑酸之由也良工未遇謬藥又行痰挾汚血遂成窠囊於是爲痞爲痛爲嘔爲吐爲噎膈反胃之次第也
呑酸吐酸
呑酸者水刺心也吐酸者吐出酸水也回春
濕熱在胃口上飮食入胃被濕熱鬱遏其食不得傳化故作酸也如穀肉在器久則易爲酸也
內經病機曰諸嘔吐酸皆屬於熱傷寒論曰嘔家雖有陽明證愼不可下以雜病論之嘔吐酸水者甚則酸水浸其心不任其苦其次則吐出酸水令上下牙酸澁不能相對以辛熱熱劑療之必差矣若以病機之法作熱攻之者誤矣東垣
呑酸與吐酸不同吐酸是吐出酸水如醋蓋平時津液隨上升之氣鬱積而成鬱積之久濕中生熱故從木化遂作酸味非熱而何其不能自涌而出伏於肺胃之間咯不出嚥不下肌表得風寒則內鬱愈鬱而酸味刺心肌表得溫煖或得香熱湯丸亦可暫解內經言熱者言其本也東垣言寒者言其末也
木味爲酸如飮食熱則易爲酸也河間
內經以諸嘔吐酸皆屬於熱惟李東垣獨以爲寒誠一偏之見也河間原病式曰酸者肝木之味也由火盛制金不能平木則肝木自甚故爲酸是以肝熱則口酸也所以中酸不宜食粘滑油膩者謂能令氣鬱不通暢故宜飱糲食菜蔬者能令氣之通利也正傳
宿食留飮酸蜇心痛牙齒亦酸宜麯朮丸專吐淸水者朮苓湯
痰火停食一日半日腐化酸水吐出黃臭或醋心不安宜四味茱連丸九味茱連丸淸痰丸
朝食甘美至脯時心腹刺酸吐出此血虛火盛宜四物湯加陳皮黃芩黃連桃仁紅花麻仁甘草
呑酸大便閉者透膈湯大便利者參萸丸入門
呑酸宜節厚味必蔬食自養則病易安正傳
呑酸吐酸宜茱連丸蒼連丸蒼連湯黃連淸化丸增味二陳湯平肝順氣保中丸又一方
一田父病因留飮嘔酸水十餘年藥餌鍼艾俱不效戴人以苦劑越之吐涎如膠二三升談笑而愈子和
麯朮丸
治中脘有宿食留飮酸蜇心痛牙齒亦酸或吐淸水噫宿腐氣神麯炒三兩蒼朮土炒一兩半陳皮縮砂各一兩右爲末薑汁作神麯糊和丸梧子大薑湯下七九十丸正傳
朮苓湯
治專吐淸水蒼朮土炒滑石各二錢赤茯苓白朮陳皮各一錢右剉作一貼水煎服入門
四味茱連丸
治痰火挾瘀呑酸半夏一兩半陳皮五錢黃連一兩吳茱萸一錢桃仁二十四粒右爲末神麯糊和丸菉豆大薑湯下百丸入門
九味茱連丸
治鬱積呑酸蒼朮黃連黃芩三味幷土炒吳茱萸陳皮桔梗茯苓半夏各一兩右爲末神麯糊和丸菉豆大時時津嚥下二三十丸入門
淸痰丸
治呑酸嘈雜蒼朮二兩香附一兩半瓜蔞仁半夏各一兩黃連黃芩各五錢右爲末麪糊和丸梧子大茶淸下五七十丸入門
透膈湯
治中脘氣滯噫氣呑酸嘔逆痰涎木香白豆蔲檳榔縮砂枳殼厚朴半夏靑皮陳皮甘草大黃芒硝各八分右剉作一貼入薑三棗二水煎服入門
參萸丸
上可治呑酸下可治自利六一散一兩方見暑門入吳茱萸一兩右爲末飯丸服
茱連丸
治鬱積呑酸吐酸吳茱萸溫湯洗焙陳皮去白黃芩壁土炒各五錢黃連壁土炒一兩蒼朮七錢半右爲末神麯糊和丸梧子大津嚥下六七十丸醫鑑
一名咽醋丸
一方黃連一兩吳茱萸五錢爲丸亦名茱連丸
蒼連丸
治呑酸吐酸黃連一兩半夏月倍吳茱萸冬月倍蒼朮陳皮半夏白茯苓各一兩右爲末蒸餠和丸菉豆大溫水下三五十丸醫鑑
蒼連湯
治同上蒼朮黃連薑汁炒陳皮半夏赤茯苓神麯各一錢吳茱萸炒縮砂各五分甘草三分右剉作一貼薑三水煎服回春
黃連淸化丸
治呑酸半夏一兩半黃連一兩陳皮五錢桃仁二十箇吳茱萸一錢右爲末神麯糊和丸菉豆大薑湯下百丸
增味二陳湯
治呑酸半夏陳皮茯苓梔子炒黃連炒香附子各一錢枳實川芎蒼朮各八分白芍藥七分神麯炒五分甘草三分右剉作一貼入薑三水煎服集略
平肝順氣保中丸
治脾胃中伏火鬱積生痰致令嘔吐呑酸嘈雜常服健脾開胃化痰消滯淸火抑肝白朮土炒四兩香附童便浸三日炒三兩陳皮二兩半川芎枳實黃連薑炒神麯炒山楂肉各二兩半夏製一兩半梔子薑汁炒蘿葍子炒白茯苓乾生薑吳茱萸各一兩麥芽炒七錢靑皮香油炒六錢縮砂炒甘草灸各四錢木香三錢右爲末竹瀝打神麯爲糊和丸菉豆大白湯下百丸此方治呑酸吐酸嘈雜噫氣兼治之劑也醫鑑
一方
有人因心痛服熱藥過多涌出酸苦黑水如爛木耳汁者心痛旣愈仍頻作酸塊痞自胸築上咽喉甚惡取炒黃連煎濃汁常服一二匙自安回春
嘈雜
嘈雜之證似飢不飢似痛不痛而有懊憹不自寧之況者是也其證或兼噯氣或兼痞滿或兼惡心漸至胃脘作痛皆痰火之爲患也
治法以南星半夏橘紅之類消其痰芩連梔子石膏知母之類降其火蒼朮白朮芍藥之類健脾行濕壯其本元則安宜用化痰淸火湯
此乃食鬱有熱炒梔子薑炒黃連乃必用之藥也
嘈雜只是痰因火而動令人心嘈似飢非飢有積有熱也
胃中痰火動而嘈者二陳湯加薑炒芩連梔子南星
嘈雜俗謂之心嘈也宜香砂平胃散方見上消食淸鬱湯淸鬱二陳湯卽上增味二陳湯也平胃分消飮朮連丸淸痰丸方見上三聖丸平肝順氣保中丸方見上交泰丸
五更心嘈者思慮傷心血虛也宜養血四物湯當歸補血湯回春
化痰淸火湯
治嘈雜南星半夏陳皮蒼朮白朮白芍藥黃連黃芩梔子知母石膏各七分甘草三分右剉作一貼薑三水煎服醫鑑
消食淸鬱湯
治嘈雜半夏陳皮白茯苓神麯炒山楂肉香附子川芎麥芽炒枳殼梔子炒黃連薑汁炒蒼朮藿香甘草各七分右剉作一貼薑三水煎服回春
平胃分消飮
治呑酸嘈雜痰火半夏白朮陳皮厚朴各一錢黃連靑皮枳殼各八分甘草五分右剉作一貼薑五煎服集略
朮連丸
治嘈雜白朮四兩黃連四錢半右爲末神麯糊和丸黍米大津嚥下百丸正傳
三聖丸
治心嘈索食白朮四兩陳皮一兩黃連五錢右爲末神麯糊和丸菉豆大薑湯下五十丸神效入門
交泰丸
治胸中痞悶嘈雜大便稀則胸中頗快大便堅則胸中痞悶難當大黃以當歸紅花吳茱萸乾漆各一兩煎水浸大黃一日夜切曬又以酒拌曬之九蒸九曬用四兩黃連薑汁浸黃土炒白朮土炒吳茱萸湯泡炒各二兩枳實一兩當歸尾酒洗一兩三錢右爲末薑汁打神麯糊和丸菉豆大白湯下七八十丸回春
養血四物湯
治血虛嘈雜四物湯方見血門一貼加半夏香附貝母赤茯苓黃連梔子各七分甘草五分右剉作一貼薑三水煎服醫鑑
當歸補血湯
治心血少而嘈兼治驚悸怔忡白芍藥當歸生地黃熟地黃各一錢白朮白茯苓麥門冬梔子炒陳皮各八分人參五分甘草三分右剉作一貼入炒米百粒棗二枚梅一箇水煎去滓入辰砂水飛末三分調服回春
懊憹
乃虛煩之劇者懊者懊惱之懊憹者鬱悶之貌卽心中懊懊惱惱煩煩憹憹鬱鬱然不舒暢憤然無柰比之煩悶而甚者也許學士所謂懊憹終夕不得臥心中無曉會處者是也綱目
懊憹心中不自如也比煩燥更甚傷寒表證誤下陽氣內陷心下固硬者則爲結胸若胃氣空虛客熱在膈短氣煩躁微疼則爲懊憹懊憹者煩不得眠飢不能食也治同嘈雜兼見寒門入門
噫氣
噫飽氣俗作噯氣
噫屬心脾綱目
足太陰之脈病是動則病腹脹善噫
帝曰人之噫者何氣使然岐伯曰寒氣客于胃厥逆從下上散復出于胃故爲噫補足太陰陽明靈樞
太陰病所謂上走心爲噫者陰盛而上走於陽明陽明絡屬心故上走而爲噫也又曰心爲噫內經
寸脈緊寒之實也寒在上焦胸中必滿而噫脈經
上焦竭善噫何也師曰上焦受中焦氣未和不能消故能噫耳
上焦不歸者噫而呑酸不歸不至也上焦之氣不至其部則物不能傳化故噫而酢呑
寸口脈弱而緩弱者陽氣不足緩者胃氣有餘噫而呑酸食卒不下氣塡於膈上仲景
傷寒噫氣何氣使然答曰胸中氣不交故也少陰經至胸中交於厥陰水火相傳而有聲故噫氣也如聖湯卽桔梗湯方見咽喉加枳實主之活人
噫氣者轉出食氣也胃中鬱火膈上稠痰飮食鬱成宜祛痰火丸
氣實噫者食罷噫轉腐氣甚則物亦噫濕熱所致宜二陳湯加蒼朮神麯麥芽薑炒黃連
氣虛噫者濁氣塡胸也不因飮食常噫者虛也蓋胃有濁氣膈有濕痰俱能發噫六君子湯方見痰飮加沈香爲君厚朴蘇葉爲臣吳茱萸爲使煎服入門
痰在中焦作噫氣呑酸胃脘當心而痛或嘔淸水惡心二陳湯加蒼朮白朮神麯麥芽川芎縮砂草豆蔲枳實猪苓澤瀉黃連吳茱萸梔子木香檳榔之類或煎服或丸服正傳
噫氣宜用星半湯順氣和中湯方見嘔吐枳殼散破鬱丹勻氣丸
善飮酒每朝長噫不吐者小調中湯方見痰飮最妙入門
祛痰火丸
治胃有痰火噫氣便香附一兩軟石膏七錢半夏製南星炮梔子炒各五錢右爲末薑汁浸蒸餠和丸梧子大薑湯下五十丸入門
一名軟石膏丸治嘈雜醫鑑
星半湯
治噫氣石膏半夏各二錢南星香附子梔子各一錢右剉作一貼薑三煎服醫鑑
枳殼散
治心下有積或痞或痛多噫敗卵氣便香附一兩枳殼白朮各五錢檳榔二錢右爲末每二錢米飮調下日三本事
破鬱丹
治婦人噫氣胸緊連十餘聲不盡噯出氣心頭略寬不噯卽緊香附子醋煮梔子仁炒各四兩黃連薑汁炒二兩枳實檳榔蓬朮靑皮瓜蔞仁蘇子各一兩右爲末水丸梧子大滾水下三五十丸回春
勻氣丸
治氣虛濁升多噫益智仁大腹子白檀香各一兩草豆蔲橘皮沈香人參各五錢右爲末飯丸梧子大淡薑湯下七八十丸入門
噎膈
反胃
幷見嘔吐門
安養心神調治脾胃
夫心者君主之官神明出焉凡喜怒悲忿憂思恐懼皆損元氣心者神之舍心君不寧化而爲火火者七神之賊也故曰陰火太盛經營之氣不能頤養於神乃脈病也人心之神眞氣之別名也得血則生血生則脈旺脈者神之舍若心生凝滯則七神離形而脈中惟有火矣善治斯病者惟在調和脾胃使心無凝滯或生觀欣或逢喜事或天氣暄暖或居溫和或食滋味或見可欲事則慧然如無病矣蓋胃中元氣得舒伸故也東垣
內傷將理法
服藥後若喜食一二日不可飽食恐胃再傷須少進美食助其藥力益升浮之氣而滋其胃氣愼不可淡食以損藥力而助邪氣之降沈也可以少役形體使胃氣得轉運升發愼勿大勞役使氣復傷若脾胃得安靜尤佳若胃氣稍强少食果以助穀藥之力經曰五穀爲養五果爲助是也東垣
帝曰胃惡熱而喜淸冷大腸惡淸冷而喜熱兩者不和何以調之岐伯曰調此者飮食衣服亦欲適寒溫寒無悽凔暑無出汗飮食熱無灼灼寒無凔凔寒溫中適故氣將持乃不致邪僻也靈樞
五味淡薄令人神爽氣淸養性書
飮食欲相接而溫和宜食多而肉少
一切肉惟須煮爛停冷食之食畢當漱口數過勿食生肉傷胃得效
茶之爲物四時皆不可多喫令人下焦虛冷惟飽食後煖飮一兩盞不妨蓋能消食故也
茹性至冷菜苽雖治氣又能暗人耳目此等物四時皆不可多食老人尤宜忌之
脾好音樂夜食多則脾不磨周禮曰樂以侑食蓋脾好音聲絲竹耳纔聞脾卽磨矣活人心
每食訖以手摩面及腹數百遍又行步躊躇計使中數里來則食易消令人能飮食無百病
飽食卽臥或不消成積聚
又夜勿過醉飽得效
行住坐臥各得其宜不可至疲倦東垣
五味過傷爲病
酸走筋多食之令人癃小便不通也
鹹走血多食之令人渴
辛走氣多食之令人洞心心液爲汗洞心謂汗出也
苦走骨多食之令人變嘔
甘走肉多食之令人悗心悗與悶同靈樞
多食鹹則脈凝澁而變色多食苦則皮槁而毛拔多食辛則筋急而爪枯多食酸則肉胝䐢而脣揭多食甘則骨痛而髮落內經
不伏水土病與內傷同
四方之氣溫凉不同隨方嗜欲因以成性若移其舊土多不習伏必因飮食以入腸胃腸胃不習疾病必生故曰不伏水土也病源
不伏水土之疾與瘴同源夫平原土堅水熱山谷土潤水冷俱以平胃散棗肉平胃散方見內傷或加減正氣散方見濕門不換金正氣散藿香正氣散皆可隨水土風氣冷熱加減用之然以扶脾胃爲本凡縱酒色及食魚肉果菜筍蕨生冷糯飯燒酒及油炒醬煿鷄鵝麪食過飢過飽歇臥處有穢氣半夜失蓋早行沾露空腹出外皆能發瘴仕宦商賣遊外俱宜節飮食愼起居以防之大檗與濕瘴同治入門
內傷調補藥
內傷脾胃調理常服藥宜參苓白朮丸參苓白朮散瑞蓮丸太和丸雲林潤身丸補眞膏參朮調元膏白朮和胃丸異功散方見五藏九仙王道糕秘傳三仙糕茯苓造化糕白雪糕砂糖丸天眞元還元丹助元散蒼朮膏白朮膏
參苓白朮丸
治病後元氣虛弱此藥養元氣補脾胃進美飮食淸火化痰解鬱白朮土炒二兩半蓮肉桔梗薏苡仁各二兩人參白茯苓山藥炒陳皮半夏製白扁豆黃連二味幷薑汁炒當歸香附子遠志甘草各一兩縮砂石菖蒲各五錢右爲末薑棗煎湯打神麯末一兩煮糊和丸梧子大白湯下百丸醫鑑
參苓白朮散
治內傷脾胃虛弱飮食不進或吐瀉凡大病後調助脾胃此藥極妙人參白朮白茯苓山藥甘草灸各三錢薏苡仁蓮肉桔梗白扁豆縮砂各一錢半右爲末每二錢棗湯點服
剉取一兩入薑三棗二水煎服亦可入門
瑞蓮丸
治內傷脾胃虛弱少飮食或泄瀉山藥炒白朮土炒蓮肉芡仁各二兩白茯苓橘紅白芍藥酒炒各一兩人參甘草灸各五錢右爲末獖猪肚一箇洗淨煮爛擣和藥末爲丸梧子大每百丸空心米飮下兼服白雪糕回春
太和丸
治內傷脾胃虛損不思飮食肌體羸瘦面色萎黃開胸快膈淸鬱化痰消食調理之劑也白朮土炒四兩白茯苓白芍藥神麯炒麥芽炒各二兩半香附便炒當歸枳實各二兩龍眼肉無則益智代之白豆蔲各一兩三錢半夏一兩二錢陳皮黃連薑汁炒山楂肉各一兩甘草灸七錢人參木香各五錢右爲末荷葉煎湯打陳米爲糊和丸梧子大米飮下百丸回春
雲林潤身丸
治肌瘦怯弱精神短少飮食不甘服此藥可以當勞可以耐飢久服則肢體肥壯淸火化痰開鬱健脾胃養血和氣當歸酒洗白朮各六兩白茯苓陳皮便香附黃連薑汁炒山楂肉神麯炒各三兩枳實白芍藥人參山藥炒蓮肉各二兩甘草灸五錢右爲末荷葉煎湯煮飯和丸梧子大米飮下百丸勞役之士不可一日無此藥也醫鑑
補眞膏
人參四兩山藥蒸熟去皮芡仁蒸蓮肉棗肉杏仁胡桃肉各一斤沈香三錢別爲末已上俱擣爛煉蜜三斤眞酥油一斤和蜜蒸化右將前八味和成一處磨極細末入酥蜜內攪勻如膏盛磁器內封口淸晨用白湯調數匙服臨臥又一服大補眞元功不能盡述回春
參朮調元膏
扶元氣健脾胃進飮食潤肌膚生精血眞仙丹也雪白朮一斤人參四兩幷剉作片入磁鍋淨水十椀熬取汁二椀濾出滓又添水熬取汁二椀去渣將二次汁濾淨慢火熬至二椀加入蜜半斤再熬至稠埋土中三日取出日服三四次白湯下回春
白朮和胃丸
治內傷病久厭厭不能食藏府或結或溏常服和脾胃進飮食白朮一兩半厚朴半夏各一兩陳皮八錢人參五錢枳實檳榔各二錢半甘草二錢木香一錢半乾生薑一錢右爲末蒸餠和丸梧子大米飮下五十丸東垣
九仙王道糕
養精神扶元氣健脾胃進飮食補虛損生肌肉除濕熱蓮肉山藥炒白茯苓薏苡仁各四兩麥芽炒白扁豆炒芡仁各二兩柿霜一兩白砂糖二十兩右細末入粳米粉五升蒸糕曬乾任意食之米飮送下回春
秘傳三仙糕
治內傷脾胃虛弱飮食不進主補養元氣人參山藥蓮肉白茯苓芡仁各五兩別爲末白蜜砂糖屑各一斤糯米粉三升粳米粉七升右末拌勻蒸熟曬乾再爲末每取一大匙白湯調下日三四次集略
茯苓造化糕
治同上白茯苓蓮肉山藥芡仁各四兩白晩粳米二升爲粉砂糖一斤刮爲屑右爲末拌勻入甑中以竹刀劃爲片界以篾蓬覆甑上蒸熟取出曬乾任意食之若覆木蓋則不熟矣集略
白雪糕
治內傷補養脾胃山藥芡仁蓮肉各四兩粳米糯米各一升幷爲粉砂糖屑一斤半右拌勻蒸糕任食之醫鑑
砂糖元
調理脾胃砂糖一兩作屑入縮砂末一錢蜜少許和勻每兩作三十丸細嚼嚥下加五味子肉末半錢尤好俗方
天眞元
治內傷脾腎俱虛飮食不進津液枯竭形容羸瘁肉蓯蓉山藥生者天門冬各十兩當歸十二兩右四味爲末精羊肉七斤批開入藥末在內裹定扎縛入糯米酒四甁中煮令酒乾再入水二升又煮候肉爛如泥乃入黃芪末五兩人參末三兩白朮末二兩熟糯米飯焙末十兩拌勻同擣作丸梧子大每服一百丸日三次一日約服三百丸若難作丸則入蒸餠同擣爲丸溫酒或鹽湯送下
曾脫血肌瘦絶不入食行步不得手足痿弱血氣乾槁形神不足如滑腸不食守死無法可治者如咽喉窄下食不得只能五七粒漸漸服之粒數多則便可養起久服令人面色紅潤滋血生津液大便乾燥者服之自潤得效
還元丹
治內傷虛損安五藏消百病實精髓固元氣大能令瘦者肥黃犍牛肉勿拘多少去筋膜切作棊子大河水洗數遍仍浸一宿再洗數遍水淸爲度用好酒同入磁缸內油紙封口用桑柴火煮一晝夜取出焙乾爲末其色如黃沙爲佳焦黑不可用每肉末半斤入後藥一斤蓮肉山藥幷葱鹽同炒去葱鹽白茯苓茴香微炒幷爲末各四兩右和勻用蒸棗肉硏爲膏加好酒入前藥末搜和擣作丸梧子大曬乾透空心溫酒下五七十丸初則日進三服久則止進一服和劑勿用麪糊米飮之類其藥不靈活人心
一名返本丸
助元散
大補脾胃令人能食老人尤宜常服白朮三兩白茯苓陳皮各一兩蓮肉一兩半麥芽炒五錢右爲末入砂糖屑三兩磁器收貯常安火邊不拘時白滾湯調下三錢入門
蒼朮膏
治傷食少食濕腫四肢無力酒色過度勞逸有傷骨熱痰火等證初服或作熱或瀉痰或作飽或善飢久服則輕身健骨蒼朮泔浸去黑皮切片焙一斤入蒸過白茯苓四兩剉入水十椀熬取汁二椀濾去渣又入水熬取汁二椀將渣擣爛又入水熬絞取汁一二椀去渣都合前汁再熬至二椀加蜜四兩熬至稠滴水成珠爲度日服二三次白湯送下此藥氣極雄壯通行脾腎二經入門
白朮膏
治內傷脾胃不和飮食少進無味或時吐瀉取一斤切焙入陳皮四兩熬取汁如上法入蜜令稠服如上法醫鑑
食厥
凡人卒然暈倒口噤不能言目不識人四肢不擧等證多因飮食過度變爲異常之疾必須審問若果因飮食之後或着氣惱多用薑鹽湯多灌探吐之後服加味六君子湯卽愈回春
加味六君子湯
香附子一錢半白朮白茯苓陳皮半夏各一錢人參七分木香縮砂各五分甘草三分右剉作一貼入薑三棗二紫蘇葉七片同煎服回春
食積類傷寒
凡傷食成積亦能發熱頭痛證似傷寒宜用陶氏平胃散入門
陶氏平胃散
蒼朮一錢半厚朴陳皮白朮各一錢黃連枳實各七分草果六分神麯山楂肉乾薑木香甘草各五分右剉作一貼薑三水煎服入門
內傷飮食宜吐
宿食在上脘當吐之宜瓜蔕散方見吐門仲景
食塞胸中上部有脈下部無脈其人當吐不吐者死宜瓜蔕散東垣
尋常飮食過飽在膈不下不必用瓜蔕散但以手或以鷄翎探吐之鹽湯吐法更佳東垣
飮食不消在胸膈間兀兀反覆欲吐甚者用瓜蔕散輕者以物探吐之綱目
飮酒過多速吐之爲佳得效
吐出宿食宜用陰陽湯或溫鹽湯多飮探吐之入門
陰陽湯
卽新汲水一椀百沸湯一椀相和入鹽一合頓服取吐本草
內傷飮食宜下
人病有宿食何以別之曰脈浮而大按之反澁故知有宿食宜大承氣湯方見寒門下之
脈數而滑者此有宿食宜下之愈用大小承氣湯方見寒門宿食潮熱用小承氣湯仲景
傷寒物或熱物者宜備急丸方見救急除源散入門
食在中下脘者宜下以逐之木香見睍丸丁香脾積丸方見腹部感應元方見大便選用入門
下食積宜用泝源散煮黃丸丁香脾積丸方見大便神應丸則感應元一名枳實大黃湯
除源散
凡傷食物惡寒發熱心腹痞痛久不愈必詢問其先食何物所傷以原食之物燒存性細硏一兩爲末別用生韭一握擣取汁調服過一二時以驅逐下利之藥煮黃丸備急丸服以催之其宿食卽下熱退而愈入門
一名泝源散正傳
傷寒食復發熱取所食物燒存性細硏米飮調下二錢卽愈仲景
煮黃丸
治飮食過多胸腹刺痛如神雄黃水飛二錢巴豆霜一錢右和勻滴水爲丸梧子大滾漿水煮十二丸濾入冷漿水沈冷以所浸漿水下一丸一日十二時盡服之以利爲度不必盡劑易老
枳實大黃湯
治食傷熱物大便不通大黃二錢厚朴枳實檳榔甘草各一錢木香五分右剉作一貼水煎服回春
禁忌法
凡飮食中忌食大鹹大辛蒜韭五辣醋大料物薑桂之類皆傷元氣
藥中澤瀉茯苓猪苓燈心琥珀通草木通滑石之類皆瀉陽氣勿服之東垣
導引法
凡酒食中毒正坐仰天呼出酒食醉飽之氣立飢且醒病源
單方
凡三十七種有寬中丸獨醒湯雙花散
碧海水
飮一二合吐下宿食臚脹良本草
生熟湯
人大醉及食苽果過多以生熟湯浸身湯皆爲酒及苽味卽百沸湯和新汲水也本草
生薑汁
中熱不能食生薑汁一合和蜜一匙水三合生地黃汁少許頓服立差本草
桑枝茶
消食下氣以銅刀細剉砂器炒黃色水煎服本草
茶
消宿食溫煖飮之雀舌茶亦可俗方
吳茱萸
治呑酸酸水刺心取一合水煎服之卽差近有人心如蜇破服此方二十年不發本草
厚朴
消化水穀取逆水蘆根幷厚朴煎服卽效
雷公云益食加觴須煎蘆朴者是也本草
山楂子
治食積能消食蒸熟取肉曬乾煎服或取肉爲末神麯糊和丸服名曰寬中丸本草
又治食肉多成積山楂肉一兩水煮先飮湯後吃楂肉種杏
靑皮
治酒食飽滿靑皮四兩鹽一兩和水拌炒爲末每取一錢半入茶末半錢和勻沸湯點服妙本草
榠樝
消食解酒毒止呑酸去酒痰黃水可進酒去痰常常嚼下妙木瓜同本草
烏梅
治食麪不消膨脹取肉作丸白湯下三十丸類聚
蓴
合鮒魚作羹食主胃弱不下食能開胃口至效老人尤宜本草
鮒魚及鯔魚
兩魚皆食泥故有補脾胃進飮食之功可常食之本草
蟹
治胃氣消食取中黃和五味生食本草
飴糖
卽成片黑糖也使脾胃氣和可思食常常食之佳本草
大麥糵
卽麥芽也氣虛人宜服可以代戊己腐熟水穀末服煎服皆可本草
神麯
能消化水穀去宿食末服煎服幷良湯液
菉豆粉
解酒食毒作麪食之良日用
蘿葍
消食制麪毒又解大小二麥毒生嚼嚥之佳
昔有西僧來見食麪者曰大熱何以食此又見食蘿葍曰賴有此耳自此食麪必啖蘿葍本草
牛肚
卽牛䑋也主補益脾胃可蒸爛和五味食之俗方
黃雌鷄
主脾胃虛弱少食萎黃鷄肉五兩白麪七兩葱白二合切和作餛飩入五味煮熟食之入門
臘雪水
治酒毒暴熱取飮之本草
梨
解酒渴取消梨食之甚佳本草
甘菊花
治酒不醒眞甘菊花爲末水服一二錢本草
葛根
解酒毒又治酒醉不醒擣取汁飮一二升便醒煎服亦可
取根擣爛和水澄取粉投沸湯中良久色如膠以蜜水拌食和少生薑尤佳大治酒渴
葛花善解酒毒本草
竹茹
治飮酒頭痛取靑竹茹三兩水五升煮取三升去滓令冷入鷄卵三枚攪勻更一沸飮之本草
牡蠣
主酒後煩熱取肉和薑醋生食之本草
蚌蛤
解酒毒醒酒或薑醋生食或煮食之本草
田螺
去熱醒酒連月飮酒口舌爛瘡取螺肉入葱豉椒薑煮汁飮本草
藕
解酒毒消食毒生食之或蒸食良本草
柑皮
解酒毒及酒渴要易醒柑子皮焙爲末入鹽少許沸湯點一錢服名曰獨醒湯本草
赤小豆花
消酒毒解酒病小豆花及葛花等分焙乾爲末飮服一二錢令不醉名曰雙花散集要
菘菜
解酒渴作羹及虀葅食幷佳本草
苽子
善解燒酒毒生食之或苽及藤擣汁飮俗方
牛肝及百葉
解酒勞生作膾和薑醋食之本草
鷹糞
治食生脯腊過多悶絶以淡米飮和糞末少許頓服三五合卽差本草
斷酒方
取酒七升着甁中朱砂五錢細硏納甁中緊塞甁口安猪圏中任猪動搖經七日取飮之卽不復飮
鸕鷀糞灰水服一錢鷹屎灰亦可和酒服幷勿令飮人知本草
又井中倒生草水煎服又竹葉上露和酒服俗方
鍼灸法
胃弱不思飮食取三里三陰交
三焦邪熱不嗜食取關元綱目
全不思食取然谷出血立飢
飢不能食飮食不下取章門期門東垣
飮食不多心腹膨脹面色萎黃世謂脾腎病宜灸中脘資生
食多身瘦名曰食晦先取脾兪後取章門太倉資生
飮食不下膈塞不通邪在胃脘刺法在上脘則抑而下之在下脘則散而去之靈樞
胃病飮食不下取三里東垣
吐宿汁呑酸取章門神光東垣
虛勞
虛勞病源
損脈之爲病奈何然一損損於皮毛皮聚而毛落二損損於血脈血脈虛少不能榮於藏府三損損於肌肉肌肉消瘦飮食不爲肌膚四損損於筋筋緩不能自收持五損損於骨骨痿不能起於床反此者至脈之病也損脈從上下骨痿不能起於床者死至脈從下上皮聚而毛落者亦死難經
虛損之疾寒熱因虛而感也感寒則損陽陽虛則陰盛故損自上而下治之宜辛甘淡過於胃則不可治也感熱則損陰陰虛則陽盛故損自下而上治之宜以苦酸鹹過於脾則不可治也自上而下者一損損於肺皮聚而毛落二損損於心血脈虛少不能榮於藏府婦人則月水不通三損損於胃飮食不爲肌膚自下而上者一損損於腎骨痿不能起於床二損損於肝筋緩不能自收持三損損於脾飮食不能消化論曰心肺損而色敗肝腎損而形痿穀不能消而脾損感此病者皆損之病漸漬之深皆虛勞之疾也綱目
夫衆病積聚皆起於虛虛生百病本草
世人惟知百病生於心而不知百病生於腎飮酒食肉醉飽入房不謹節慾妄爲傷精則腎水空虛不能平其心火心火縱炎傷其肺金是絶水之源金水衰虧不能勝其肝木肝木盛則剋脾土而反生火火獨旺而不生化故陽有餘陰不足獨熱而不久矣回春
虛勞證
虛者皮毛肌肉筋脈骨髓氣血津液不足是也綱目
凡飮食減少精神昏短遺精夢泄腰背胸脇筋骨引痛潮熱自汗痰盛咳嗽是虛勞常證也入門
皮虛則熱脈虛則驚肉虛則重筋虛則急骨虛則痛髓虛則墮腸虛則泄三陽實三陰虛汗不出三陰實三陽虛汗不止直指
諸虛不足榮衛俱竭五勞七傷骨蒸潮熱腰背拘急百節痠疼夜多盜汗心常驚惕咽燥脣焦嗜臥少力肌膚瘦悴咳嗽多痰咯唾血絲寒熱往來頰赤神昏專不進食服熱藥則煩躁上衝服凉藥則膈滿腹痛最難爲治得效
脈法
平人脈大爲勞脈極虛亦爲勞仲景
氣虛則脈弦血虛則脈大靈樞
凡人脈虛細弱者勞也
脈弦而大弦則爲減大則爲芤減則爲寒芤則爲虛虛寒相搏此名爲革婦人則半産漏下男子則亡血失精仲景
寸口脈微而澁微者衛氣衰澁者榮氣不足衛氣衰面色黃榮氣不足面色靑榮爲根衛爲葉榮衛俱微則根葉槁枯而寒慄咳逆唾腥吐涎沫仲景
脈來軟者爲虛
緩者爲虛
微者爲虛
弱者爲虛
弦者爲中虛
脈細而微者血氣俱虛脈小者血氣俱少
脈大而芤者脫血血虛脈大如葱管
脈沈者遲者脫氣脈經
平脈弦大勞損而虛大而無力陽衰易扶數而無力陰火難除寸弱上損浮大裏枯尺寸俱微五勞之軀血羸左濡氣惟右推左右微小氣血無餘回春
男子久病氣口脈弱則死强則生
女人久病人迎脈强則生弱則死
虛勞之脈大抵多弦或浮大或數大者易治血氣未定可斂而正也弦者難治血氣已耗未易調補若帶雙弦則爲賊邪侵脾尤爲難治加數極則殆直指
五勞證
五勞者心勞血損肝勞神損脾勞食損肺勞氣損腎勞精損也金匱
忽喜怒大便苦難口內生瘡此爲心勞
短氣面腫鼻不聞香咳嗽唾痰兩脇脹痛喘息不定此爲肺勞
面目乾黑精神不定不能獨臥目視不明頻頻下淚此爲肝勞
口苦舌强嘔逆醋心氣脹脣焦此爲脾勞
小便黃赤兼有餘瀝腰痛耳鳴夜間多夢此爲腎勞千金
曲運神機爲心之勞其證血少面無色驚悸盜汗夢遺極則心痛咽腫
盡力謀慮爲肝之勞其證筋骨拘攣極則頭目昏眩
意外過思爲脾之勞其證脹滿少食極則吐瀉肉削四肢倦怠
預事而憂爲肺之勞其證氣乏心腹冷痛極則毛焦津枯咳嗽鬨熱
矜持志節爲腎之勞其證腰脊痛遺精白濁極則面垢脊痛入門
心勞則口舌生瘡語澁肌瘦
肝勞則脇痛關格不通
脾勞則氣急肌痺多汗
肺勞則氣喘面腫口燥咽乾
腎勞則尿赤陰瘡耳鳴面黑入門
六極證
數轉筋十指爪甲皆痛爲筋極
牙齒動手足痛不能久立爲骨極
面無血色頭髮墮落爲血極
身上往往如鼠走體上乾黑爲肉極
氣少無力身無膏澤翕翕羸瘦眼無精光立不能定身體苦痒搔之生瘡此爲精極
胸脇逆滿恒欲大怒氣少不能言此爲氣極入門
七傷證
虛損之疾生自五勞卽生六極復生七傷
一曰陰寒二曰陰痿三曰裏急四曰精漏五曰精少六曰精淸七曰小便數
又一曰陰汗二曰精寒三曰精淸四曰精少五曰囊下濕痒六曰小便澁數七曰夜夢陰人其病皆小便赤熱或如鍼刺入門
人身陽有餘陰不足
天爲陽而運於地之外地爲陰而居乎中天之大氣擧之日實也屬陽而運於月之外月缺也屬陰稟日之光以爲明人受天地之氣以生天之陽氣爲氣地之陰氣爲血故陽常有餘而陰常不足氣常有餘而血常不足也
人之一身陽常有餘陰常不足氣常有餘血常不足故滋陰補血之藥自幼至老不可缺也
辨氣虛血虛陽虛陰虛
虛脈多弦弦而濡大無力爲氣虛
脈沈微無力爲氣虛甚
脈弦而微爲血虛
脈澁而微爲血虛甚
形肥而面浮白者陽虛
形瘦而面蒼黑者陰虛入門
房勞思慮傷心腎則陰血虛
飢飽勞役傷胃氣則陽氣虛此傷證之至要也入門
呼吸少氣懶言語動作無力目無精光面色晄白此兼氣虛也海藏
右脈浮而大或大而弦皆爲虛勞蓋陽盛陰虛之證暮多見之
右脈虛微細弦爲虛勞者乃陰陽俱虛之證也晨多見之保命
此條當與火熱門參看
虛勞治法
勞倦之疾百脈空虛非滋潤粘膩之物以養之不能實也古方用鹿角膠阿膠牛乳飴糖酥酪糖蜜人參杏仁當歸熟芐之類正此意耳或者妄施金石燥熱等藥以致氣血乾涸心腎不交故火炎於上爲痰嗽爲咯血爲口乾爲五心熱水走於下爲遺精爲赤白濁爲小便滑數誤矣哉直指
虛損皆因水火不濟火降則血脈和暢水升則精神充滿但以調和心腎爲主兼補脾胃則飮食進而精神氣血自生矣入門
治損之法損其肺者益其氣損其心者調其榮血損其脾者調其飮食適其寒溫損其肝者緩其中損其腎者益其精難經
損其肝者緩其中謂調血也問曰當用何藥以治之答曰當用四物湯以其中有芍藥故也東垣
形不足者溫之以氣精不足者補之以味穀肉果菜百味珍羞無非補也今之醫者不通其法惟知大補之道輕則當歸鹿茸天雄附子重則乳石丹砂加之以灼艾火轉盛而水愈涸如此死者醫殺之耳綱目
內經曰精不足者補之以味味陰也補精以陰求其本也然乃穀菽果菜出於天賦自然冲和之味故有食人補陰之功非烹飪調和偏厚之味出於人爲者也
又曰形不足者溫之以氣溫養也溫存以養使氣自充氣充則形完矣曰補曰溫各有其旨局方悉以溫熱藥佐輔名曰溫補豈理也哉
虛損之證峻補者烏附天雄薑桂之屬潤補者鹿茸當歸蓯蓉之屬淸補者兩門冬人參地黃之屬也得效
陰虛用藥
陰虛卽血虛也
凡陰虛證每日午後惡寒發熱至晩亦得微寒而解脈必虛濡而數絶類瘧證但瘧脈弦而虛脈大弦爲辨耳若誤作瘧治多致不救醫鑑
陰虛宜用四物湯方見血門加減四物湯滋陰降火湯淸離滋坎湯二方幷見火門補陰散二宜丸補陰丸大補陰丸加減補陰丸加味補陰丸虎潛丸濟陰丸補陰瀉火湯瀉陽補陰湯大造丸補天大造丸入門大造丸補天丸混元丹太上混元丹坎離旣濟丸方見火門滋陰降火丸陰虛暴絶治法
加減四物湯
治陰虛勞損諸證與下補陰瀉火湯同方見火門入門
補陰散
治陰虛火動證白芍藥當歸各一錢三分白朮一錢二分川芎熟地黃知母天門冬各一錢陳皮黃柏各七分生地黃甘草各五分乾薑三分右剉作一貼薑三煎服必用
一名補陰瀉火湯方又見火門
二宜丸
治陰虛補腎益陰當歸生乾地黃各等分右酒蒸七次爲末蜜丸梧子大空心酒下七十丸入門
補陰丸
治陰虛火動潮熱盜汗遺精夢泄咯唾血日漸羸瘁方見火門
大補陰丸
降陰火壯腎水之要藥黃柏鹽酒拌炒褐色知母酒炒各四兩熟地黃龜板酥灸各六兩右爲末猪脊髓和煉蜜爲丸梧子大空心鹽湯下七九十丸入門
加味補陰丸
補陰虛瀉陰火黃柏知母各四兩牛膝杜冲巴戟熟地黃山茱萸各三兩肉蓯蓉白茯苓枸杞子遠志山藥鹿茸龜板各二兩右爲末蜜丸梧子大鹽湯下八九十丸入門
虎潛丸
治陰虛勞證龜板黃柏各四兩熟地黃知母各三兩白芍藥當歸瑣陽各二兩陳皮虎骨各一兩乾薑五錢右爲末酒糊和丸梧子大鹽湯下七九十丸
一方煮羊肉汁和丸名曰龍虎丸
濟陰丸
治同上龜板黃柏各二兩七錢牛膝兎絲子各一兩二錢半當歸知母瑣陽各一兩陳皮虎骨山藥白芍藥縮砂杜冲黃芪鹽水炒熟地黃各七錢枸杞子五錢破故紙三錢半右爲末以熟地黃酒蒸爲膏和丸梧子大空心鹽湯下七十丸
加減補陰丸
治陰虛補陰扶陽熟地黃八兩兎絲子牛膝各四兩白芍藥當歸瑣陽龜板各三兩虎骨黃柏山藥杜冲人參黃芪各二兩破故紙枸杞子各一兩半右爲末猪脊髓入蜜和丸鹽湯下百丸
瀉陽補陰湯
治酒色過度妄泄眞陰以致陰虛火動黃柏鹽水炒一錢半天門冬貝母黃連薑汁炒各一錢杏仁七分半知母生地黃各七分紫菀赤芍藥各六分天花粉桔梗片芩當歸白茯苓各五分白朮二分半五味子九枚右剉作一貼入梅一箇燈心一撮同煎服
卽東實西虛瀉南補北湯也醫鑑
大造丸
治六脈虛微血氣衰弱此方滋陰補陽養壽之聖藥也紫河車一具泔浸洗淨盛竹器長流水中浸一刻以回生氣盛小瓦盆於木甑或瓦甑內蒸極熟如糊取出先傾自然汁別貯將河車石臼內擣千下同前汁和勻生乾地黃四兩龜板杜冲天門冬黃柏鹽酒炒各一兩半牛膝麥門冬當歸身各一兩二錢人參一兩五味子五錢右爲末河車汁和米糊爛擣作丸以溫酒或鹽湯任下百丸日再服集略
補天大造丸
壯陽光滋腎水爲天地交泰若虛勞之人房室過度五心煩熱服之神效久服延年益壽紫河車一具照前法蒸熟地黃當歸酒洗茴香酒炒黃柏酒炒白朮炒各二兩生乾地黃酒炒天門冬麥門冬牛膝酒洗杜冲炒各一兩半枸杞子五味子各七錢陳皮乾薑各二錢側柏葉向東枝者焙二兩右爲末入河車共擣衆手爲丸梧子大米飮或溫酒任下百丸日再服回春
入門大造丸
治氣血虛弱陽物僅具形迹面色萎黃幷大病後不能作呼喚聲久服耳目聰明鬚髮皆黑延年益壽紫河車一具照前法蒸熟生地黃二兩半用白茯苓二兩縮砂六錢三物以紗絹包之入磁缸內酒煮乾再添酒煮七次取出去砂苓不用蓋地黃得砂仁茯苓則入腎經故也材料劑服法與上大造丸同入門
補天丸
補陰虛紫河車一具製法如上入黃柏龜板各二兩知母杜冲牛膝各一兩五味子七錢陳皮乾薑各五錢右爲末酒糊和丸梧子大溫酒或白湯下七十丸入門
混元丹
治虛勞羸瘦痰嗽鬼疰紫河車一具製如上法人參一兩半熟地黃當歸白朮茯神各一兩木香白茯苓各五錢乳香沒藥各四錢朱砂二錢麝香二分右爲末酒糊和丸梧子大人參湯下五十丸
一名紫河車丹入門
太上混元丹
治勞損五藏補眞氣紫河車一具東流水洗淨入麝香一錢在內縫定於砂罐內以酒五升熬成膏人參肉蓯蓉安息香酒煮去滓白茯苓各二兩沈香乳香朱砂水飛各一兩右爲末入河車膏內擣千下丸如梧子大溫酒下七九十丸
滋陰降火丸
補陰虛熟地黃二兩黃柏一兩半知母枸杞子蓮肉茯神人參各一兩右爲末以地黃酒蒸作膏和丸梧子大白湯下百丸入門
陰虛暴絶治法
治陰先虧而陽暴絶者一人年近六十仲夏患滯下又犯房勞忽一晩走厠間兩手舒散兩眼開而無光尿自出汗如雨喉如曳鋸呼吸甚微脈大而無倫次可畏之甚急煎人參膏且灸氣海穴十八壯右手能動又三壯脣微動連灌參膏至三盞夜半後眼能動盡人參二斤方能言而索粥盡五斤痢止十斤而安丹溪
陽虛用藥
陽虛卽氣虛也
脈微弱少氣力自汗不止者陽虛宜用四君子湯方見氣門益胃升陽湯方見內傷桂附湯茸附湯正氣補虛湯增損樂令湯參香散三仙丹四神丹參芪健中湯加減內固丸方見前陰鹿茸大補湯
桂附湯
治陽虛血弱虛汗不止桂皮三錢附子炮二錢右剉作一貼薑三棗二水煎服入門
茸附湯
治氣精血虛耗潮熱盜汗鹿茸附子炮各二錢半右剉作一貼薑七片煎服入門
正氣補虛湯
諸虛冷氣宜服人參藿香厚朴黃芪白芷當歸熟地黃川芎茯神各七分肉桂五味子白朮半夏附子丁香木香乾薑甘草各四分右剉作一貼入薑三棗二水煎服入門
增損樂令湯
治虛勞陽氣不足半夏一錢半黃芪人參橘皮白茯苓當歸桂心細辛前胡麥門冬白芍藥甘草各七分附子炮熟地黃各三分半遠志二分右剉作一貼薑三棗二水煎服得效
參香散
治虛勞羸瘦氣少漸成勞瘵人參白朮黃芪山藥白茯苓蓮肉各一錢甘草七分半烏藥縮砂橘紅乾薑各五分丁香木香白丹香各二分半沈香二分右剉作一貼入薑三棗二水煎服得效
三仙丹
治虛勞證腎與膀胱虛冷耳聾目暗蒼朮二兩以葱白一握同炒黃去葱川烏一兩以鹽五錢同炒裂茴香三兩炒右爲末酒糊和丸梧子大溫酒下五七十丸忌諸血入門
一名長壽元局方
四神丹
補眞元虛損陽氣衰少精髓耗傷水火不交雄黃雌黃硫黃朱砂各一兩右硏細入磁盒內鹽泥固濟慢火燒煆一伏時取出硏細以糯米粽和丸如豆大每一粒空心新汲水呑下入門
參芪健中湯
治虛損少氣四肢倦怠飮食少進當歸身一錢半人參黃芪白朮陳皮白茯苓白芍藥生乾地黃酒炒各一錢甘草五分五味子三分右剉作一貼入薑三棗二水煎服集略
鹿茸大補湯
治虛勞少氣一切虛損肉蓯蓉杜冲各一錢白芍藥白朮附子炮人參肉桂半夏石斛五味子各七分鹿茸黃芪當歸白茯苓熟地黃各五分甘草二分半右剉作一貼薑三棗二煎服入門
陰陽俱虛用藥
陰陽俱虛謂氣血皆不足也宜用雙和湯八物湯十全大補湯加味十全大補湯黃芪十補湯固眞飮子人參養榮湯補益養榮湯凝神飮子方見蟲門二至丸異類有情丸是齋雙補丸古庵心腎丸究原心腎丸二方見下滋陰大補丸加味虎潛丸滋血百補丸滋腎百補丸沈香百補丸諸方
雙和湯
治心力俱勞氣血皆傷或房室後勞役或勞役後犯房及大病後虛勞氣乏自汗等證白芍藥二錢半熟地黃黃芪當歸川芎各一錢桂皮甘草各七分半右剉作一貼薑三棗二水煎服
一名雙和散乃建中湯四物湯合爲一方大病後虛勞氣乏最效諸方
八物湯
治虛勞氣血兩虛能調和陰陽人參白朮白茯苓甘草熟地黃白芍藥川芎當歸各一錢二分右剉作一貼水煎服不拘時易老
一名八珍湯回春
十全大補湯
治同上又治虛勞自汗人參白朮白茯苓甘草熟地黃白芍藥川芎當歸黃芪肉桂各一錢右剉作一貼薑三棗二水煎服
一名十補湯又名十全散黃芪建中湯八物湯合爲一方治氣血俱衰陰陽幷弱法天地之成數也海藏
加味十全大補湯
治虛勞氣血俱損漸成勞瘵卽十全大補湯加柴胡一錢黃連五分服法同上
黃芪十補湯
補虛勞養血氣白芍藥一錢半黃芪當歸熟地黃茯神各七分人參白朮酸棗仁半夏陳皮五味子肉桂烏藥麥門冬甘草各五分木香沈香各二分右剉作一貼入薑五棗二水煎服直指
固眞飮子
治陰陽兩虛氣血不足飮食少思五心煩熱潮熱自汗精氣滑脫行步無力時或泄瀉脈度沈弱咳嗽痰多將成勞瘵熟地黃一錢半人參山藥當歸黃芪蜜炒黃柏鹽酒炒各一錢陳皮白茯苓各八分杜冲炒甘草灸各七分白朮澤瀉山茱萸破故紙炒各五分五味子十粒右剉作一貼水煎服蓋門冬地黃雖滋陰久則滯胃滯經致生癰疽金石桂附雖助陽久則積溫成熱耗損眞陰惟此方備五味合氣冲和養血理脾胃充腠理補五藏無寒熱偏倂過不及之失中年已上之人可以常服入門
人參養榮湯
治虛勞成損氣血不足消瘦倦怠氣短食少或寒熱自汗白芍藥酒炒二錢當歸人參白朮黃芪蜜炒肉桂陳皮甘草灸各一錢熟地黃五味子防風各七分半遠志五分右剉作一貼薑三棗二水煎服
虛甚則蜜丸常服亦可回春
補益養榮湯
治虛勞氣血俱損及五勞七傷熟地黃一錢半當歸身一錢二分白芍藥白茯苓白朮陳皮各一錢川芎人參知母各八分黃柏七分甘草五分五味子九粒右剉作一貼入薑三片水煎服集略
二至丸
補虛勞氣血俱損滋陰降火熟地黃龜板白朮黃柏各三兩生地黃山茱萸當歸知母各二兩兎絲子肉蓯蓉黃芪牛膝枸杞子破故紙五味子白芍藥虎脛骨白茯苓杜冲山藥陳皮人參各一兩右爲末蜜丸梧子大鹽湯或溫酒下八十丸至百丸名二至者取冬至陽生夏至陰生之義也入門
一名調元多子方夫婦皆服其效如神集略
異類有情丸
治虛勞補氣血兩虛鹿角霜龜板酥灸各三兩六錢鹿茸酒洗酥灸虎脛骨酒煮酥灸各二兩四錢右爲末雄猪脊髓九條同煉蜜擣丸梧子大空心鹽湯下七八十丸蓋鹿陽也龜虎陰也血氣有情各從其類非金石草木例也如厚味善飮之人可加猪膽汁一二合以寓降火之義中年覺衰者便可服餌入門
是齋雙補丸
平補氣血不燥不熱熟地黃補血兎絲子補氣各八兩右爲末酒糊和丸梧子大酒飮下七十丸
滋陰大補丸
治虛勞補心腎熟地黃二兩牛膝山藥各一兩半杜冲巴戟山茱萸肉蓯蓉五味子白茯苓茴香遠志各一兩石菖蒲枸杞子各五錢右爲末蒸棗肉和蜜爲丸梧子大鹽湯或溫酒下七九十丸
此藥與加味虎潛丸相間服之所謂補陰和陽生血益精潤肌膚强筋骨性味淸而不寒溫而不熱非達造化之精微者未足與議於此也
加味虎潛丸
治同上熟地黃四兩牛膝二兩人參黃芪白芍藥炒黃柏酒浸炒當歸山藥各一兩破故紙炒杜冲炒五味子各七錢半兎絲子龜板虎脛骨幷酒浸一宿酥灸黃枸杞子瑣陽酥灸各五錢右爲末煉蜜和猪脊髓爲丸梧子大每百丸溫酒鹽湯任下
滋血百補丸
治虛勞補血氣滋陰熟地黃兎絲子各四兩當歸杜冲酒炒各二兩知母黃柏幷鹽酒炒各一兩沈香五錢右爲末酒糊和丸梧子大鹽湯下七十丸
滋腎百補丸
治同上熟地黃四兩當歸兎絲子各二兩知母黃柏幷鹽酒炒山藥甘菊楮實子杜冲炒各一兩靑鹽五錢沈香二錢半右製法服法同上
沈香百補丸
治同上熟地黃三兩兎絲子二兩杜冲肉蓯蓉山藥當歸各一兩半知母黃柏幷鹽酒炒人參各一兩沈香五錢右劑法服法同上
心虛藥
心虛血氣不足以成虛勞宜用天王補心丹加味寧神丸加減鎭心丹淸心補血湯四方幷見神門大五補丸古庵心腎丸究原心腎丸
大五補丸
補虛勞不足能交濟水火天門冬麥門冬石菖蒲茯神人參益智仁枸杞子地骨皮遠志熟地黃各一兩右爲末蜜丸梧子大酒飮任下五七十丸海藏
古庵心腎丸
治勞損心腎虛而有熱驚悸怔忡遺精盜汗目暗耳鳴腰痛脚痿久服黑鬚髮令人有子熟地黃生乾地黃山藥茯神各三兩當歸澤瀉黃柏鹽酒炒各一兩半山茱萸枸杞子龜板酥灸牛膝黃連牧丹皮鹿茸酥灸各一兩生甘草五錢朱砂一兩爲衣右爲末蜜丸梧子大朱砂爲衣空心鹽湯或溫酒呑下百丸
法曰心惡熱腎惡燥此方淸熱潤燥補精益血治心腎之聖藥也
凡人年老有患無子者有患白髮者予曰無子責乎腎髮白責乎心何則腎主精精盛則孕成心主血血盛則髮黑今也嗜慾無窮而虧其本然之眞憂慮太過而損其天然之性心君火也腎相火也君火動而相火翕然從之相火動則天君亦瞀亂而不寧矣是二者有相須之道焉蓋天地間不過陰陽五行而已五行有相生者有相制者今心火上炎由乎腎水虧而不能制耳是髮白不獨由於心也腎精妄泄由乎心之所逼而使之是無子不獨由於腎也今粗具一方補血生精寧神降火庶乎兼治方廣
究原心腎丸
治虛勞水火不交濟怔忡盜汗遺精赤濁兎絲子三兩酒浸牛膝熟地黃肉蓯蓉鹿茸附子炮人參遠志茯神黃芪山藥當歸龍骨五味子各一兩右爲末以浸兎絲酒煮糊和丸梧子大棗湯下七九十丸入門
肝虛藥
治虛勞肝損面無血色筋緩目暗宜用四物湯雙和湯方見上補肝丸方見五藏黑元歸茸元拱辰丹滋補養榮丸
黑元
治虛勞陰血耗竭面色黧黑耳聾目暗脚弱腰痛小便白濁當歸酒浸二兩鹿茸酥灸一兩右爲末煮烏梅肉爲膏和丸梧子大溫酒呑下五七十丸得效
歸茸元
治同上當歸鹿茸等分製法服法幷同上入門
拱辰丹
凡男子方當壯年而眞氣猶怯此乃稟賦素弱非虛而然僣燥之藥尤宜速戒滋益之方群品稍衆藥力細微難見功效但固天元一氣使水升火降則五藏自和百病不生此方主之鹿茸酥灸當歸山茱萸各四兩麝香五錢別硏右爲末酒麪糊和丸梧子大溫酒或鹽湯下七十丸至百丸得效
滋補養榮丸
治虛勞氣血俱不足精神短少脾胃虛弱專補肝血遠志白芍藥黃芪白朮各一兩半熟地黃人參五味子川芎當歸山藥各一兩陳皮八錢白茯苓七錢生乾地黃五錢山茱萸四錢右爲末蜜丸梧子大淸米飮下七九十丸集略
脾虛藥
虛勞證肌肉消瘦飮食不進此是脾虛宜用天眞元還元丹二方見上橘皮煎元參苓白朮散方見內傷烏朮丸潤腎丸大山芋元參朮調元膏參苓白朮丸九仙王道糕三方見內傷
橘皮煎元
治脾腎大虛不進飮食肌肉消瘦虛弱憔悴及久瘧久痢橘皮五兩甘草三兩三錢當歸萆薢肉蓯蓉吳茱萸厚朴肉桂陽起石巴戟石斛附子兎絲子牛膝鹿茸杜冲乾薑各一兩右爲末用酒一升半於磁器入橘皮末煎熬如餳却入諸藥末攪勻擣丸梧子大空心溫酒鹽湯下五七十丸入門
烏朮丸
治虛勞補脾腎壯筋骨煖下元蒼朮東流水浸十日去皮切焙半斤川烏米泔浸五日逐日換泔炮去皮臍川椒取開口者燒塼令紅以醋潑塼安椒蓋出汗取紅靑皮去白各三兩靑鹽一兩別硏右爲末蜜丸梧子大空心鹽湯或溫酒下三五十丸類聚
潤腎丸
治脾腎虛損形瘦面靑黃蒼朮一斤用韭菜一斤擣取汁拌勻九蒸九曬又用茴香半斤同蒸一次去茴香熟地黃一斤五味子半斤乾薑冬一兩夏五錢春秋七錢右爲末蒸棗肉和丸梧子大空心米飮下百丸
此方與後陰門黑地黃丸同而製法異入門
大山芋元
治虛弱羸瘦脾胃虛弱飮食減少或大病後氣不復常漸成勞損山藥三兩七錢半甘草三兩半大豆黃卷炒熟地黃當歸肉桂神麯炒各一兩二錢半人參阿膠各八錢二分半白朮麥門冬防風白芍藥杏仁川芎各七錢半白茯苓桔梗柴胡各六錢二分半乾薑三錢七分半白斂二錢半右爲末大棗百枚蒸取肉入煉蜜和丸如彈子大每一丸以溫酒或米飮嚼下局方
肺虛藥
虛勞證咳嗽痰盛氣急或唾血此爲肺虛宜用人參膏獨參湯二方見氣門人參黃芪散團參飮子方見咳嗽保和湯方見下
人參黃芪散
治虛勞客熱潮熱盜汗痰嗽唾膿血鱉甲酥灸一錢半天門冬一錢秦芃柴胡地骨皮生乾地黃各七分桑白皮半夏知母紫菀黃芪赤芍藥甘草各五分人參白茯苓桔梗各三分右剉作一貼水煎服得效
腎虛藥
腎藏有二左爲腎右爲命門腎屬水水不足則爲陰虛命門屬火火不足則爲陽虛
腎虛宜用六味地黃元太極丸陰煉秋石丹八味補腎丸冷補丸腎氣丸三一腎氣丸延年益壽不老丹方見身形無比山藥元補腎養脾丸
命門虛宜用八味丸加減八味丸二方幷見五藏小兎絲子元三味安腎丸九味安腎丸小安腎丸加減內固丸方見前陰陽煉秋石丹秋石五精丸增益歸茸元
腎與命門俱虛宜用玄兎固本丸斑龍丹陰陽煉秋石丹茸珠丸
六味地黃元
治虛勞腎氣衰弱久新憔悴寢汗發熱五藏齊損瘦弱虛煩骨蒸痿弱脈沈而虛方見五藏
此藥專補左尺腎水兼理脾胃少年水虧火旺陰虛之證最宜服之
凡人年幼被誘慾太早者根本受傷及稟賦薄者又劚喪之過隱諱不敢實告以致元氣虛憊或遺精盜汗神疲力怯飮食不生肌肉面白五心發熱夏先惡熱冬先怕寒腰疼膝重頭暈目眩故曰水一虧則火必勝火動則肺金受剋而痰嗽作矣或勞汗當風面生粉刺則虛損成矣宜服此藥可保無虞回春
太極丸
治腎虛黃柏二兩六錢屬木知母一兩四錢屬水破故紙二兩八錢屬火胡桃肉一兩二錢屬金縮砂五錢屬土右爲末蜜丸梧子大空心鹽湯下三五十丸入門
陰煉秋石丹
治虛勞諸般宿疾大能滋陰降火製法詳見雜方每取三十丸空心溫酒呑下
此藥治虛勞羸弱鍼灸不效頭眩腹脹痰喘積年腫滿年少色慾過度未老眼昏膝疼遺泄白濁腰背時痛服之眞還元衛生之寶也如竹器損以竹補之金器損以金補之以人補人眞得其眞此藥能洞入骨體無所不至非惟去疾可以常服有功久病人只數服極爲神效實能再生人也得效
八味補腎丸
治虛勞補腎滋陰熟地黃兎絲子各八兩當歸身三兩半肉蓯蓉五兩山茱萸二兩半黃柏知母幷酒炒各一兩破故紙酒炒五錢右爲末酒糊和丸梧子大溫酒或鹽酒呑下五七十丸
冷補丸
治虛勞腎損或誤服燥熱腎水焦枯口渴目暗耳聾腰痛天門冬麥門冬生乾地黃熟地黃牛膝白芍藥地骨皮石斛玄參磁石沈香各等分右爲末蜜丸梧子大鹽湯下七十丸入門
腎氣丸
治虛勞腎損
六味地黃元一劑加五味子四兩乃滋肺之源以生腎水也易老
水泛爲痰之聖藥血虛發熱之神劑又能補肝蓋腎肝之病同一治故也回春
三一腎氣丸
治虛勞補心腎諸藏精血瀉心腎諸藏火濕熟地黃生乾地黃山藥山茱萸各四兩牧丹皮白茯苓澤瀉瑣陽龜板各三兩牛膝枸杞子人參麥門冬天門冬各二兩知母黃柏幷鹽炒五味子肉桂各一兩右爲末蜜丸梧子大溫酒或鹽湯下七九十丸
此藥有補有瀉夫五藏藏精血者也精血一虛邪水承之而爲濕熱補者所以補其精血瀉者所以瀉其濕熱也此方旣有知母黃柏以瀉火茯苓澤瀉以滲濕尤爲備也
古方如腎氣丸固本丸補陰丸俱是滋陰補血之劑然固本丸胸滿有痰者忌之補陰丸脾虛有濕者忌之惟腎氣丸專於補腎滋陰而兼理痰濕最爲切當但品味數少不足以盡其變今將三方合而爲一名曰三一腎氣丸其間補瀉兼施庶乎可也方廣
無比山藥元
治虛勞補腎益精血五味子六兩肉蓯蓉四兩兎絲子杜冲各三兩山藥二兩赤石脂茯神山茱萸巴戟牛膝澤瀉熟地黃各一兩右爲末蜜丸梧子大溫酒或米飮下七九十丸
服此藥七日後身輕體潤面光手足煖音聲淸亮是其驗也十日後長肌肉通中入腦鼻必酸疼勿怪局方
補腎養脾丸
治虛勞諸證熟地黃薑汁浸二兩肉蓯蓉人參黃芪蜜灸白朮當歸酒洗白茯苓山藥各二兩杜冲炒破故紙炒牛膝酒洗五味子各一兩半知母黃柏幷酒炒白芍藥各一兩肉桂沈香各七錢半甘草灸五錢右爲末蜜丸梧子大溫酒或米飮下百丸北窓
小兎絲子元
治虛勞腎損陽氣衰少小便滑數兎絲子五兩山藥內七錢半作糊蓮肉各二兩白茯苓一兩右爲末山藥糊和丸梧子大溫酒或鹽湯下七九十丸局方
三味安腎丸
治下虛腎氣不得歸元變見諸證用此補腎令其納氣破故紙茴香幷炒乳香各等分右爲末蜜丸梧子大鹽湯下三五十丸入門
九味安腎丸
治腎虛腰痛目眩耳聾面黑羸瘦方見腰部
小安腎丸
治虛勞腎氣冷憊夜多漩濁漸覺羸瘦面黑目暗耳鳴牙齒蛀痛香附子川練子各半斤用鹽二兩水二升同煮候乾剉焙茴香炒六兩熟地黃四兩川烏炮川椒炒各二兩右爲末酒糊和丸梧子大空心鹽湯或溫酒任下三五十丸得效
陽煉秋石丹
治虛勞諸般冷疾久年腎虛勞損久服壯陽起痿臍下如火此藥能洞入骨髓壯陽補陰眞還元衛生之寶也故一名元陽秋石丹一名還元丹製法詳見雜方
每取三十丸空心以溫酒呑下得效
秋石五精丸
治虛勞腎虛陽衰蓮肉六兩白茯苓二兩秋石一兩川椒茴香幷微炒各五錢右爲末以人乳汁和丸梧子大溫酒或米飮下五七十丸必用
增益歸茸元
治虛勞腎衰補精血養陽氣熟地黃鹿茸五味子大當歸各四兩山藥山茱萸大附子炮牛膝酒浸肉桂各二兩白茯苓牧丹皮澤瀉酒浸一宿各一兩右爲末用鹿角膠半斤剉入石器中入酒少許熔化和丸梧子大空心溫酒或鹽湯下五七十丸一法膠作末酒和作丸亦可得效
玄兎固本丸
治虛勞下元衰弱能滋陰助陽兎絲子一斤酒製取淨末八兩熟地黃生乾地黃天門冬麥門冬五味子茯神各四兩山藥微炒三兩蓮肉人參枸杞子各二兩右爲末蜜丸梧子大溫酒或鹽湯下八九十丸
斑龍丹
治虛勞補腎藏氣血精延年益壽方見身形正傳
茸珠丸
治虛勞腎損兼補命門陽衰鹿茸鹿角霜鹿角膠熟地黃當歸各一兩半肉蓯蓉酸棗仁黃芪柏子仁各七錢陽起石煆附子炮辰砂水飛各三錢右爲末以酒麪糊和丸梧子大以溫酒或鹽湯下七九十丸
陰陽煉秋石丹
治虛勞陰陽俱虛取陽煉陰煉朝夕各一服服法見上須二藥相兼服得效
虛勞通治藥
凡人四肢痿弱無力多困未知陰陽先損夏可用六味地黃元春秋宜腎氣丸冬宜八味丸三方幷見上保命
虛勞通用千金延壽丹玄珠耘苗丹神仙巨勝子元神仙不老丸膃肭補天丸二神交濟丹無比山藥元神仙旣濟丹五補元補天大造丸方見上瓊玉膏方見身形小建中湯大建中湯十四味建中湯黃芪益損湯秦芃鱉甲散沈香鱉甲散黃芪鱉甲散瑞蓮元當歸膏益壽固眞丹
千金延壽丹
治虛勞百證一切虛損肉蓯蓉二兩兎絲子五味子牛膝杜冲當歸山藥天門冬麥門冬生乾地黃熟地黃各一兩人參白茯苓茴香澤瀉地骨皮鹿茸石菖蒲川椒巴戟遠志覆盆子枸杞子柏子仁各五錢右擣爲末蜜丸梧子大溫酒或鹽湯任下百丸正傳
玄珠耘苗丹
張長沙戒人妄服燥烈之藥謂藥勢偏有所勝而病生焉猶憫苗不長而揠之也若稟氣血不强合服此而不服是不耘苗者也故名爲耘苗丹此丹養五藏補不足秘固眞元均調二氣和暢榮衛保神守中五味子八兩巴戟遠志枸杞子山藥白茯苓肉蓯蓉百部根杜冲蛇床子防風柏子仁兎絲子各二兩右爲末蜜丸梧子大溫酒或鹽湯任下五七十丸
此方與前陰門上丹同
夏加五味子四兩四季加肉蓯蓉秋加枸杞子六兩綱目
神仙巨勝子元
治虛勞諸證千益百補熟地黃生乾地黃何首烏各四兩巨勝子枸杞子兎絲子五味子酸棗仁柏子仁破故紙覆盆子芡仁木香蓮花蘂巴戟肉蓯蓉牛膝天門冬官桂人參白茯苓楮實子韭子天雄蓮肉續斷山藥各一兩右爲末春夏煉蜜爲丸秋冬蒸棗肉胡桃肉同擣如泥和藥擣千杵丸如梧子大溫酒或鹽湯呑下七九十丸或去天雄代鹿茸亦佳奇效
神仙不老丸
歌曰不老仙方功效殊駐顔全不費功夫人參牛膝川巴戟蜀地當歸杜冲俱一味地黃生熟用兎絲柏子石菖蒲更添枸杞皮兼子細末蜜丸梧子如早午臨眠三次服鹽湯溫酒任君須忌飱三白幷諸血能使鬚烏髮亦烏人參巴戟酒浸去心當歸酒浸兎絲子酒製各三兩熟地黃生乾地黃酒焙各二兩牛膝酒浸杜冲麩炒各一兩半柏子仁去皮別末石菖蒲泔浸枸杞子酒浸地骨皮各一兩右剉不可曬只慢火焙擣爲細末蜜和擣千杵丸如梧子大每服七九十丸以溫酒鹽湯任下日三次忌三白諸血物養老
膃肭補天丸
治亡陽失陰諸虛百損陰痿遺精健陽固陰惟寡婦不宜服方見前陰
二神交濟丹
補虛勞治心脾腎三經虛損茯神薏苡仁各三兩酸棗仁枸杞子白朮神麯各二兩柏子仁芡仁生乾地黃麥門冬當歸人參陳皮白芍藥白茯苓縮砂各一兩右爲末熟水四盞調煉蜜四兩煮山藥末四兩作糊和丸梧子大米飮下五七十丸已上十六味每神字領八味合八節共二十四兩合二十四氣爲一歲也入門
無比山藥元
治諸虛百損五勞七傷安魂魄起陰陽强筋鍊骨輕身明目方見上
神仙旣濟丹
專補諸虛百損五勞七傷滋腎水降心火補脾土添精補髓益氣和血壯筋骨潤肌膚聰耳明目開心定智强陰健陽延年益壽性味溫而不熱淸而不寒久服則坎離旣濟陰陽悏和火不炎而神自淸水不滲而精自固乃平補之聖藥也黃柏酒炒四兩山藥酒蒸牛膝酒洗各三兩人參杜冲薑汁炒巴戟五味子白茯苓枸杞子酒洗茴香鹽水炒肉蓯蓉酒洗山茱萸酒蒸遠志甘草水浸去骨石菖蒲知母酒炒生乾地黃酒炒熟地黃麥門冬兎絲子酒製甘菊酒洗梔子炒各二兩陳皮去白一兩右爲末蜜和蒸棗肉和丸梧子大空心鹽湯溫酒下七九十丸
一方有天門冬當歸酒洗各二兩無甘菊梔子陳皮三味醫鑑
五補元
補諸虛百損地骨皮白茯苓牛膝熟地黃人參各一兩右爲末蜜丸梧子大溫酒或鹽湯下五七十丸入門
小建中湯
治虛勞裏急腹中痛夢寐失精四肢痠疼手足煩熱咽乾口燥白芍藥五錢桂枝三錢無則用薄桂甘草灸一錢右剉作一貼入生薑五片大棗四枚水煎至半去滓下膠飴卽黑糖半盞卽一兩再煎熔化服之仲景
芍藥味酸於土中瀉木爲君飴糖甘草之溫補脾養胃爲臣水挾木勢亦來侮土故脈弦而腹痛肉桂大辛熱佐芍藥以退寒水薑棗甘辛溫發散陽氣行於經絡皮毛爲使故建中之名始于此焉東垣
治虛勞氣虛自汗本方加黃芪蜜炒一錢名曰黃芪建中湯
治虛勞血虛自汗本方加當歸一錢名曰當歸建中湯服法同上仲景
大建中湯
治諸虛不足小腹急痛潮熱盜汗痰多咳嗽多臥少起黃芪附子炮鹿茸酒蒸地骨皮續斷石斛白芍藥人參川芎當歸小草各一錢甘草灸五分右剉作一貼入薑五棗二水煎服得效
十四味建中湯
治虛勞氣血不足十全大補湯方見上加附子炮肉蓯蓉半夏麥門冬各等分服法同上得效
黃芪益損湯
治虛勞百證人參黃芪木香白朮當歸桂皮白茯苓白芍藥半夏川芎熟地黃山藥五味子牧丹皮麥門冬石斛甘草各七分右剉作一貼入薑五棗二梅一小麥五十粒同煎服得效
秦芃鱉甲散
治虛勞潮熱盜汗痰嗽諸證乾葛一錢半荊芥貝母前胡天仙藤靑木香藤也靑皮柴胡秦芃鱉甲甘草各七分半白芷羌活肉桂各三分半右剉作一貼入薑三片水煎服得效
沈香鱉甲散
治諸虛百損一切勞傷鱉甲醋灸附子炮肉桂各一錢當歸熟地黃羌活各七分半沈香木香人參巴戟白茯苓牛膝黃芪柴胡荊芥半夏秦芃各五分全蝎二分半肉豆蔲煨一箇右剉作一貼薑三棗二葱二煎服得效
黃芪鱉甲散
治同上鱉甲天門冬各一錢知母地骨皮黃芪秦芃白茯苓赤芍藥柴胡各七分半桑白皮半夏甘草各五分紫菀生地黃各四分人參肉桂桔梗各三分右剉作一貼薑三棗二煎服入門
瑞蓮丸
治虛勞定心煖腎生血化痰蒼朮主脾一斤生用四兩酒醋米泔各浸四兩蓮肉主心一斤去皮心酒浸軟入猪肚內煮極爛取出焙乾蓮肉一斤約肚二箇枸杞子主肝五味子主肺破故紙主腎熟地黃主血各二兩右爲末用煎猪肚擣膏同酒煮糊和丸梧子大酒下五七十丸入門
當歸膏
治五勞七傷諸虛百損補養脾胃滋榮筋骨枸杞子當歸各五兩生乾地黃白朮白芍藥以米粉同炒各四兩白茯苓三兩薏苡仁二兩山藥麥門冬各一兩二錢半地骨皮蓮肉人參各一兩熟地黃貝母甘草各七錢半天門冬五錢五味子二錢半琥珀六分右用水五升入藥微火煎之再加水五升如此七次濾去滓文武火煎每斤加熟蜜四兩共熬成膏每取二茶匙空心白湯調下入門
益壽固眞丹
塡精補血益氣養神返老還童延年益壽中年以後最宜常服兎絲子酒浸煮焙擣作末三兩熟地黃酒蒸下篩生乾地黃酒浸焙磁石火煆醋淬九次硏水飛何首烏泔浸一宿切作片黑豆汁拌蒸曬乾肉蓯蓉酒浸去鱗甲蒸取肉各二兩天門冬去心麥門冬去心山藥微炒當歸酒洗焙白茯苓水飛澤瀉酒蒸牧丹皮各一兩半人參芡仁山茱萸酒浸取肉石斛酒洗焙覆盆子酒洗焙枸杞子酒洗焙五味子酒洗焙蛇床子炒挼去皮杜冲去皮剉薑汁炒去絲巴戟鹽水煮去骨鹿茸燎去毛韭子炒赤石脂水飛益智去皮鹽水煮一沸蓮花蘂破故紙炒柏子仁去皮靑鹽天雄童尿浸三日炮去皮臍陽起石火煆各一兩膃肭臍酥灸黃色一部無則以黃狗陰莖三箇或五箇酥灸黃色代用右幷不犯鐵擣爲細末糯米粉和淸酒煮爲糊和勻擣千杵作丸如梧子大每取二錢或三錢空心以溫酒或鹽湯或米飮呑下
夏月去天雄代黃柏
忌食葱蒜蘿葍及醋酒色亦宜節新方
虛勞調理藥
宜用淸神甘露丸天地煎三才丸方見血門補精膏補髓膏陰陽煉秋石丹方見上固眞飮子方見上衛生湯陰分生陽湯諸方
淸神甘露丸
治虛勞不足大骨枯大肉陷皆治之生地黃汁白蓮藕汁牛乳汁右三味銀石器內熬成膏入人參白朮黃芪黃連五味子胡黃連各等分右爲末和前膏作丸梧子大每五七十丸人參湯下綱目
天地煎
治虛勞血少口乾咽燥怔忡恍惚小便赤濁天門冬二兩熟地黃一兩右末蜜丸梧子大人參湯下百丸得效
補精膏
治虛勞益眞氣助胃潤肺山藥八兩別爲末胡桃肉四兩硏爲泥杏仁炒四兩別爲末雄牛前脚髓四兩白蜜一斤右髓蜜同煮去滓入三末和勻入缸封固重湯煮半日取出每一匙溫酒調服醫林
補髓膏
治虛勞補精血黃犍牛前脚髓三斤白蜜四斤去滓人參杏仁幷別末各四兩胡桃肉五十箇別硏爲泥熟地黃蒸爲泥五味子別末各一兩右拌勻盛磁缸重湯煮一伏時取出每服一大匙溫酒下日三次醫林
衛生湯
補虛勞除煩熱順血脈黃芪蜜炒二錢白芍藥酒炒當歸身各一錢半甘草灸七分右剉作一貼水一盞酒少許煎服氣弱者加人參一錢易老
陰分生陽湯
治虛勞當歸一錢二分陳皮一錢白朮九分白芍藥八分蒼朮七分甘草五分右剉作一貼薑三片水煎服冬月加肉豆蔲破故紙爲佳蓋三焦者乃下焦元氣生發之根蒂也入門
葛可久治虛勞十藥
保眞湯保和湯太平丸消化丸潤肺膏白鳳膏補髓丹十灰散花蘂石散獨參湯
保眞湯
治虛勞骨蒸潮熱盜汗當歸生乾地黃白朮人參黃芪蜜炒各一錢赤芍藥甘草灸各八分半天門冬麥門冬陳皮白芍藥知母炒黃柏炒五味子柴胡地骨皮熟地黃各三分半蓮心赤茯苓白茯苓各六分右剉作一貼入薑三棗二水煎服
驚悸加茯神遠志酸棗仁
尿濁加猪苓澤瀉萆薢
尿澁加木通石韋萹蓄
遺精加牡蠣蓮子
燥熱加滑石石膏靑蒿鱉甲
盜汗加浮麥牡蠣麻黃根新書
保和湯
治虛勞勞嗽肺痿唾膿血知母貝母天門冬款冬花各一錢麥門冬天花粉薏苡仁杏仁五味子各七分馬兜鈴紫菀百合桔梗阿膠當歸生乾地黃酒炒甘草灸各三分半紫蘇葉薄荷各二分右剉作一貼薑三煎至半去滓入飴糖一大匙攪熔化食後服日三次
血盛加蒲黃茜根藕節
痰盛加南星半夏陳皮枳殼瓜蔞仁
喘急加桑白皮葶藶子陳皮
熱盛加梔子片芩連翹
風盛加防風荊芥金佛草
寒盛加人參桂皮新書
太平丸
治虛勞肺痿久嗽天門冬麥門冬知母貝母款冬花杏仁各二兩當歸生乾地黃熟地黃阿膠珠各一兩半蒲黃炒京墨桔梗薄荷各一兩白蜜四兩麝香一錢右細末和勻用銀石器先下白蜜煉熟後下諸藥末攪勻再上火入麝香略熬數沸作丸彈子大每日三服食後細嚼一丸以薄荷湯緩緩化下次噙一丸如上法如痰盛先用飴糖拌消化丸呑下却噙此丸仰臥使藥流入肺竅則肺淸潤其嗽退除七日病痊新書
消化丸
治虛勞肺痿咳嗽熱痰雍盛靑礞石火煆如金色明白礬別硏細皂角南星炮半夏生製白茯苓陳皮各二兩枳殼枳實各一兩半薄荷一兩沈香黃芩各五錢右爲末薑汁浸神麯末作糊和丸如梧子大每服百丸每夜臨臥飴糖拌呑次噙嚼太平丸二藥相攻痰嗽除根新書
潤肺膏
治虛勞久嗽肺痿羊肺一具杏仁別硏柿霜眞酥眞蛤粉各一兩白蜜二兩右先將羊肺洗淨次將五味入水攪粘灌入肺中白水煮熟如常法食之與上藥相間服亦可新書
白鳳膏
治虛勞肺痿嗽血黑觜白鴨一隻大棗肥者三升參苓平胃散末一升陳煮酒一甁右將鴨縛定量患人飮酒多少隨量以酒湯溫將鴨項割開滴血入酒攪勻飮之直入肺經潤補其肺却將鴨乾去毛於脇邊開一孔取去腸雜拭乾次將棗子去核每箇中納參苓平胃散塡入鴨腹中用麻扎定以砂缸一箇置鴨在內四圍用火慢煨將陳酒煮乾作三次添入煮乾爲度然後食之其棗子陰乾隨意食之用參湯送下後服補髓丹新書
補髓丹
治虛勞羸瘁能補髓生精和血順氣雄猪脊膂一條羊脊膂一條團魚鱉也一枚烏鷄一隻右四味製淨去骨取肉用酒一大椀砂缸內煮熟擂細再入後藥大山藥五條蓮肉半斤大棗百箇霜柿十箇四味修淨用井花水一大甁於砂甕內煮熟擂細與前熟肉一處再用慢火熬之却下明膠四兩黃蠟三兩右二味逐旋漸下與前八味和一處擂成膏子和平胃散末四君子湯末知母黃柏末各一兩共十兩搜和成劑如十分硬再入白蜜同熬取起放靑石上以木槌打如泥丸如梧子大每取百丸不拘時棗湯呑下新書
十灰散
治虛勞心肺損大吐血及咯唾血不止方見血門宜服此以止之若不效則用花蘂石散以消之新書
花蘂石散
治虛勞吐血五內崩損涌出升斗者方見血門宜服此使瘀血化爲黃水繼服獨參湯新書
獨參湯
治虛勞吐血後羸弱氣微少大人參二兩去蘆右剉作一貼入棗五枚以長流水濃煎服新書
虛勞生死證
難經曰七傳者死間藏者生何謂也然七傳者傳其所勝也間藏者傳其子也何以言之假令心病傳肺肺病傳肝肝病傳脾脾病傳腎腎病傳心一藏不再傷故言七傳者死也間藏者傳其所生也假令心傳脾脾傳肺肺傳腎腎傳肝肝傳心是子母相傳周而復始如環無端故言生也今考之經文所謂七傳者只六傳而已謂一藏不再傷按其數乃有四藏不再受傷也夫此條言虛勞之證也其所謂七傳者心病上必脫腎病傳心一句其一藏不再傷當作三藏不再傷皆傳寫之誤耳蓋虛勞之證必始於腎經五藏從相剋而逆傳已盡又復傳於腎與心則水絶滅而火太旺故死而不復再傳彼之三藏矣其有從相生而順傳者有生生不息之義故間藏者生也正傳
虛勞脈代證
虛勞不足汗出而悶脈結代心動悸行動如常不出百日死急者十餘日死宜用灸甘草湯救之方見脈部仲景
煎厥證
內經曰陽氣者煩勞則張精絶辟積於夏使人煎厥目盲不可以視耳閉不可以聽潰潰乎若壞都汨汨乎不可止註曰以煎迫而氣逆因以煎厥爲名厥謂氣逆也夫目盲所視耳閉厥聽大矣哉房之爲患也
治法與陰虛火動同當用滋陰降火之藥入門
解㑊證
內經曰尺脈緩澁謂之解㑊釋曰尺爲陰部肝腎主之緩爲熱中澁爲無血故謂之解㑊解㑊者寒不寒熱不熱弱不弱壯不壯儜不可名謂之解㑊也
髓傷則消爍胻痠體解㑊然不去矣不去謂不能行去也靈樞
解者肌肉解散㑊者筋不束骨其證似寒非寒似熱非熱四肢骨節解散怠惰煩疼飮食不美或因傷酒或中濕或感冒風寒或房事過多或婦人經事不調以此得病宜通其氣血疎其腠理以內傷兼外感藥調之入門
注夏病
平人脈大爲勞極虛亦爲勞夫勞之爲病其脈浮大手足煩熱陰寒精自出脚痠削不能行小腹虛滿春夏劇秋冬瘥俗謂之注夏病仲景
大者熱邪也極虛者氣損也春夏劇者時助邪也秋冬瘥者時勝邪也黃芪建中湯主之方見上東垣
屬陰虛元氣不足補中益氣湯加減用之詳見暑門
二陽病
內經曰二陽之病發心脾有不得隱曲女子不月其傳爲風消其傳爲息賁者死不治註曰二陽謂陽明大腸及胃之脈也隱曲謂隱蔽委曲之事也夫腸胃發病心脾受之心受之則血不流脾受之則味不化血不流故女子不月味不化故男子少精是以隱蔽委曲之事不能爲也由血虛精少證屬虛勞綱目
難治不治證
虛勞之疾不受補者難治
喉中生瘡聲瘂者難治
久臥生胝瘡者難治回春
虛極之病火炎面紅發喘痰多身熱如火趺腫溏泄脈緊不食者死入門
五敗死證手足腫無文絞心敗脣反黑無紋肺敗面黑有瘡肝敗陰腫囊縮腎敗臍突腫滿脾敗
九死候者一手足靑二手足久腫三脈枯齒乾四語聲散鼻虛張五脣寒冷宣露六脣腫齒焦七手循衣縫八汗出不流九舌卷卵縮
十絶證者氣短目視亭亭無精光心絶口鼻虛張氣復短肺絶面靑眼視人不直數出淚肝絶面黑眼睛黃素汁流腎絶泄涎唾不覺時時妄語脾絶爪甲靑惡罵不休膽絶背脊痠疼腰重反覆難骨絶面無精光頭髮自落血絶舌卷縮如紅丹嚥唾不得足踝小腫肉絶髮直如麻汗出不止腸絶也千金方
單方
凡三十六種有水芝丸
黃精
治虛損五勞七傷安五藏根莖花實皆可服或採根蒸曝餌之或擣末淨水調服日三本草
兎絲子
治虛勞補眞陽不足凡人氣血未定時失調護以致諸虛酒浸蒸九次擣爲末酒調二錢服日二本草
天門冬
補五勞七傷潤五藏冷而能補作末和酒服或蜜丸服或釀酒服幷佳本草
麥門冬
治五勞七傷安五藏服法與天門冬同本草
朮
主五勞七傷健脾胃能益壽作末和酒服或蜜丸服之或煎汁熬爲膏久服尤佳本草
何首烏
治虛勞五勞七傷能益血氣補陰壯陽取根擣末和酒服或作丸久服良入門
地黃
主五勞七傷益氣力補虛損釀酒服之或作丸久服幷佳本草
山藥
治虛勞羸瘦補五勞七傷採根蒸食之或作粥服皆佳本草
石斛
補五藏虛勞羸瘦採取浸酒服之或煎服丸服幷佳本草
黃芪
補虛勞羸瘦諸虛不足能瀉虛火剉蜜水炒煎服東垣
五味子
主虛勞羸瘦補不足令人悅澤去虛熱或作煎服或作丸服或煎服皆佳本草
當歸
治虛勞寒熱補不足補血和血行血剉煎服或丸服散服皆良本草
知母
治骨熱虛勞補陰氣剉五錢水煎服或作末丸服亦佳本草
仙靈脾
一名淫羊藿治虛勞冷氣補腎益氣力酒漬服之甚良本草
靑蒿
治熱勞骨蒸多取童尿五升水三升煮取汁再熬成膏丸如梧子酒下三十丸
一法童尿浸曬丸服亦良本草
枸杞
主五勞七傷庶事衰弱皮葉及子同功皆主虛勞
子及皮可釀酒或作丸服
葉作羹和五味常服本草
五加皮
補五勞七傷補虛損多取酒漬服或釀酒服又煎如茶常服皆佳本草
牡蠣
主虛勞乏損能補養取其肉煎食之本草
鱉甲
主虛勞及熱勞骨蒸取甲灸爲末作丸服或水煮服之
肉作臛食之主熱勞補虛損本草
鰻鯉魚
主熱勞骨蒸補虛損取肉作羹和五味常食最好本草
金線蛙
蛙中背有金線色者治熱勞羸劣解熱毒或作羹或燒食皆佳本草
蓮實
補諸虛實中蓮肉一斤入猪肚內蒸爛或水煮至爛擣丸梧子大酒下百丸名曰水芝丸入門
胡麻
主虛損羸瘦補五藏蒸曬九次擣爲末酒飮任下三錢日三或作丸常服本草
烏雄鷄
補虛勞羸瘦取一隻和五味煮極爛食之甚補益宜常食本草
黃雌鷄
補勞劣益脾胃依上法煮食本草
飴糖
補虛乏健脾胃氣可常食之卽黑糖也本草
鹿肉
補虛損可煮爛和五味食之
茸主虛勞羸瘦洒洒如瘧酥灸作末和酒服
骨主虛勞切碎煮取汁釀酒飮
髓主傷中絶脈筋拘急以酒和服良本草
鹿角膠
補虛勞益髓長肌令人肥健灸爲末酒服二三錢日二本草
牛髓
主五勞七傷補中續絶傷以酒和服之
大病後虛勞不足黃牛乳一升水四升煮取一升稍稍飮本草
羊肉
主五勞七傷虛勞寒中羸瘦作臛和五味食之
羊腎補腎陽衰弱作羹和五味食本草
黃狗肉
補五勞七傷大能補益和五味煮極爛熟食之
戊戌酒極能補養方見雜方
猪肚
補虛損取肚一箇洗淨將黃芪地黃剉入肚內以竹簽簽定用醇糟包肚放鑵內重湯煮爛熟取出常服健脾胃補虛弱活心
又法人參五錢乾薑胡椒各二錢葱白七莖糯米三合爲末入猪肚內煮爛熟空心食以酒下入門
膃肭臍
主五勞七傷療虛勞羸瘦火灸爲末酒服二錢或作丸服亦佳本草
人乳
治諸虛百損五勞七傷取人乳二盞好淸酒半盞入銀石器內煮一沸頓服空心種杏
婦人經血
治勞瘦幾死者取室女無病者月經一盞二三次取之和童男三母乳半盞和之於淨室中服之後發熱作渴不可飮茶湯酒取人乳汁飮之經旬至一月後方可食煙火食忌用心種杏
人胞衣
治虛勞痰嗽羸悴潮熱盜汗紫河車一具長流水浸洗淨入砂鍋內重湯煮熟入鹽椒末少許食之此補眞元氣也大有殊效種杏
鍼灸法
五勞羸瘦取足三里
體熱勞嗽瀉魄戶
虛勞骨蒸盜汗瀉陰郄綱目
眞氣不足灸氣海資生
虛勞百證宜灸膏肓腧穴患門穴崔氏四花穴取法常見鍼灸門無所不療
此等灸法皆陽虛所宜華佗云風虛冷熱惟有虛者不宜灸但方書云虛損勞瘵只宜早灸膏肓四穴膏肓四穴云乃虛損未成之際如瘦弱兼火雖灸亦只宜灸內關三里以散其痰火早年欲作陰火不宜灸入門
大病虛脫本是陰虛用艾灸丹田者所以補陽陽生陰長故也
雜病篇卷之五
霍亂
霍亂之因
內經曰土鬱之發民病嘔吐霍亂注下又曰太陰所至爲中滿霍亂吐下又曰歲土不及風乃大行民病飱泄霍亂體重腹痛筋骨搖倂
霍亂之病皆因飮食非關鬼邪千金
內有所積外有所感陽不升陰不降乖隔而成非因鬼邪皆飮食所致此先哲確論也
霍亂者揮霍變亂也凡人內素有鬱熱外又感寒一時陰陽錯亂然病本因飮食失節生冷過度以致濕熱內甚中焦失運不能升降是以上吐下瀉入門
霍亂或因飮冷或冒寒或失飢或大怒或承舟車傷動胃氣令人吐瀉倂作用藥遲緩須臾不救華佗
霍亂多責於熱故夏秋爲盛入門
霍亂之病由風濕暍三氣之合成也風者肝木也濕者脾土也暍者心火也肝主筋故風急甚則轉筋也吐者暍也心火炎上故嘔吐也泄者脾土也脾濕下流故泄瀉也啓玄子曰皆脾熱所生也斯言爲正子和
霍亂形證
霍亂證心腹卒痛嘔吐下利增寒壯熱頭痛眩暈先心痛則先吐先腹痛則先利心腹俱痛吐利幷作甚則轉筋入腹卽死正傳
三焦爲水穀之道路邪在上焦則吐而不利邪在下焦則利而不吐邪在中焦則吐利幷作病因飮食不節淸濁相干陰陽乖隔輕者只曰吐利重者揮霍變亂乃曰霍亂因邪入脾胃故發爲吐利入門
霍亂一證夏秋爲多寒月亦有之蓋有伏暑而作入門
人之藏府冷熱不調或飮食不節生冷過多或起居失宜露臥當風使風冷之氣歸於三焦傳於脾胃脾胃得冷不能消化水穀致令眞邪相干飮食變亂於腸胃之間心腹疼痛發作吐利有心痛而先吐者有腹痛而先利者有吐利俱發者有發熱頭痛體疼而復吐利虛煩者或但吐利心腹刺痛者或轉筋拘急疼痛者或但嘔而無物出者或四肢逆冷煩悶昏塞而欲死者隨證治之得效
脈法
霍亂脈浮洪可救脈微遲而不語氣少則難差得效
脈多伏或絶
脈代者霍亂代而亂者亦霍亂又關脈滑爲霍亂吐瀉又滑而不勻必是霍亂吐瀉之候脈代勿訝醫鑑
滑數爲嘔代者霍亂微滑者生澁數凶斷脈訣
脈微而澁或代而散或隱而伏或大而虛或結或促或代皆不可斷以死脈亂故也正傳
脈浮大而洪可救微弱而遲難救正傳
霍亂有乾有濕
此病有乾霍亂濕霍亂乾霍亂死者多濕霍亂死者少蓋吐利則所傷之物得以泄出雖甚重胃中水穀泄盡則止矣所以死者少也乾霍亂死者多者以其上不得吐下不得利則所傷之物不得出泄壅閉正氣隔絶陰陽煩擾悶躁喘脹而死矣明理
乾霍亂治法
吐利不得謂之乾霍亂
乾霍亂者忽然心腹脹滿刺痛狀若神靈所附吐利不得頃刻之間便致悶絶急用鹽湯吐之續以理中湯方見寒門倍加橘紅與之或藿香正氣散方見寒門加官桂赤茯苓枳殼木瓜煎服或呑下蘇合香元尤妙得效
乾霍亂最難治死在須臾升降不通故也當先吐以提其氣之橫格不可用凉藥宜二陳湯方見痰門加解散藥川芎蒼朮防風白芷之類兼用薑鹽湯
絞腸沙者乃乾霍亂一名也腹痛不可忍或手足厥冷乃腸胃絞縮在腹也急用鹽湯吐之入門
乾霍亂者氣痞於中吐利不得所傷之物壅閉正氣關格陰陽煩躁喘脹者必死急用吐法鍼委中穴名出血兼服治中湯方見寒門或藿香正氣散必效入門
薑鹽湯
治乾霍亂欲死鹽一兩生薑切半兩右同炒色變以童尿二盞同煎至一盞分二次服直指
濕霍亂治法
上吐下瀉謂之濕霍亂
凡霍亂吐瀉渴爲熱不渴爲寒海藏
熱多欲飮水宜五苓散寒多不飮水宜理中湯二方幷見寒門仲景
霍亂乃濕熱兼風木爲害治宜散風寒利濕降火四時通用藿香正氣散方見寒門寒月虛冷用理中湯方見寒門暑月煩渴宜黃連香薷散方見暑門俱宜合五苓散方見寒門以分消上下更合益元散方見暑門降火尤妙入門
霍亂吐瀉宜用木萸散二香黃連散加味薑附湯回生散加減正氣散
中暑霍亂宜香薷散桂苓白朮散二方方見暑門
吐瀉過多四肢逆冷不省人事南星末三錢棗三枚薑五片煎極熱服一服可效或半夏末薑汁點服或白礬末一大錢沸湯點服亦效得效
木萸散
治霍亂吐瀉肢體轉筋逆冷木瓜吳茱萸食鹽各五錢右同炒令焦缾盛百沸水三升入藥同煎至二升冷煖任意服卽效
如無前藥枯白礬末一錢沸湯調服如無白礬只用鹽一捻醋一盞同煎服或鹽梅鹹酸等物皆可煮服入門
二香黃連散
治伏暑霍亂腹痛躁悶脈沈手足冷藿香厚朴半夏赤茯苓陳皮白扁豆香薷各一錢黃連澤瀉各八分甘草三分右剉作一貼水煎入薑汁一匙溫服入門
加味薑附湯
治霍亂吐瀉過多手足逆冷氣少不語六脈沈伏附子炮乾薑炮人參各一錢半甘草灸七分右剉作一貼水煎服得效
一名四順附子湯直指
回生散
治霍亂吐瀉過多但一點胃氣存者服之回生藿香陳皮各五錢右剉作一貼水煎溫服入門
加減正氣散
異鄕人初到他方不伏水土遂成霍亂或吐或瀉蒼朮二錢藿香厚朴陳皮縮砂硏香附半夏甘草各一錢右剉作一貼入薑三片棗二枚燈心一團水煎服回春
香薷散
治中暑霍亂吐瀉腹痛轉筋四肢逆冷急煎此藥沈冷服之他藥不能救方見暑門
益元散
一名六一散治霍亂吐瀉取此藥生薑湯調下妙方見暑門
霍亂後轉筋
陽明屬胃與大腸以養宗筋暴吐暴瀉津液驟亡宗筋失其所養故輕者兩脚轉筋而已重者遍體轉筋入腹手足厥冷危甚風燭矣倉卒之際以鹽塡臍中灼艾不計壯數雖已死而胸中有煖氣者立甦急用木萸散方見上加茴香甘草紫蘇葉煎服再硏大蒜塗兩脚掌心則雖昏危入腹者亦效入門
霍亂吐瀉過多遍體轉筋手足厥冷氣欲絶者急灸臍中又取蓼一把煎湯泡洗次投附子理中湯方見寒門卽效綱目
霍亂後轉筋理中湯方見寒門加石膏一兩煎服海藏
一法理中湯去白朮加生附子一箇活人
轉筋屬血熱四物湯方見血門加酒芩酒花蒼朮南星煎服
吐瀉脇痛轉筋脈弦者木克土也平胃散方見內傷加木瓜五錢煎服入門
吐瀉後轉筋不止宜用木瓜湯直指
木瓜湯
治霍亂轉筋木瓜四錢吳茱萸二錢茴香炒一錢甘草灸四分右剉作一貼入薑三片紫蘇十葉鹽一撮烏梅一箇同煎服直指
一法
治轉筋不止欲死男子以手挽其陰牽之女子則挽其乳近兩傍牽之此千金方妙法也
霍亂後煩渴
吐瀉旣多津液暴亡以致煩渴引飮不止宜桂苓白朮散五苓散方見寒門椒豆散麥門冬湯加減薷苓湯止渴湯諸方
桂苓白朮散
治中暑霍亂吐瀉煩渴滑石一兩寒水石石膏澤瀉甘草各五錢白朮白茯苓人參桂枝各二錢半右爲末每三錢白湯或新汲水調下生薑湯亦可綱目
麥門冬湯
治霍亂後煩渴麥門冬二錢陳皮半夏白朮白茯苓各一錢小麥半合人參甘草各五分右剉作一貼入薑三片烏梅一箇水煎服入門
一名九君子湯入門
椒豆散
治霍亂吐瀉後煩渴不能服藥或水藥不入口者胡椒菉豆各四十九粒右硏爲末新汲水調下或水煎服入門
一名胡椒湯胡椒七粒菉豆二十一粒爲末木瓜湯調下直指
加減薷苓湯
治霍亂熱渴天花粉二錢赤茯苓一錢猪苓澤瀉香薷乾葛各七分黃連白朮甘草各五分右剉作一貼入薑三片水煎服醫鑑
止渴湯
治同上人參麥門冬赤茯苓桔梗瓜蔞根澤瀉葛根甘草各五錢右爲末蜜水調二錢服
霍亂後虛煩
霍亂後虛煩不得眠或熱渴宜竹葉石膏湯方見寒門參胡三白湯旣濟湯諸方
參胡三白湯
治霍亂後煩熱口乾脈數或頭身痛柴胡白朮白茯苓白芍藥當歸陳皮麥門冬梔子仁甘草各八分人參五分五味子十粒右剉作一貼入棗二梅一燈心一團煎服回春
旣濟湯
治霍亂後虛煩不得眠麥門冬二錢人參竹葉半夏附子炮甘草灸各一錢右剉作一貼入薑五片粳米百粒水煎服
霍亂吐法
治乾霍亂心腹刺痛煩寃吐利不得氣欲絶者極鹹鹽湯熱飮一升刺口令吐不吐則再飮一升須三吐使宿食盡乃止此法大勝諸治吐訖以理中湯藿香正氣散款緩調治得效
又法急以鹽湯一盞入童便薑汁頓服探吐令透未透再服吐後續用熨法入門
霍亂熨法
霍亂吐瀉心腹痛不可忍炒鹽二椀紙包紗護頓其胸前幷腹肚上以熨斗火熨之氣透則甦續以炒鹽熨其背則十分無事得效
又法鹽炒吳茱萸熨臍下亦效入門
霍亂鍼法
乾霍亂刺委中穴名出血或十指頭諸經非穴出血皆是良法正傳
絞腸沙證手足厥冷腹痛不可忍者以手蘸溫水於病者膝腕上拍打有紫黑點處以鍼刺去惡血卽愈經驗
又法用麻弦小竹弓蘸香油或熱水刮手足胸背額項卽愈經驗
乾霍亂者乃寒濕太甚脾被絆而不能動氣被鬱而不能行所以卒痛而手足厥冷俗名絞腸沙者蓋言痛之甚也北方刺靑筋以出氣血南方刮胸背手足以行氣血俱能散病然出氣血不如行氣血之爲愈也
又治絞腸沙刺血法詳見救急門入門
霍亂灸法
霍亂轉筋入腹手足厥冷氣欲絶以鹽塡臍中大艾炷灸之不計壯數立效得效
霍亂已死而腹中有煖氣者依上法灸之亦甦醫鑑
又法灸氣海二七壯妙得效
霍亂吐瀉不止垂死灸天樞氣海中脘立愈正傳
霍亂諸法不效灸大椎卽效綱目
霍亂已死但有煖氣者灸承筋七壯立甦綱目
禁忌法
霍亂吐瀉之時切勿與穀食雖米湯一呷下咽立死必待吐瀉止過半日飢甚方可與稀粥以漸而將息正傳
霍亂吐瀉時愼勿與粟米粥湯入胃必死矣綱目
霍亂不可遽與米飮粥飯以助邪氣必所傷物盡然後稀粥漸漸養之入門
霍亂時大忌飮食入腹則死只喫氷水不妨不可飮熱湯切不可飮熱酒燒酒山居
不治證
霍亂轉筋腹痛四肢厥冷氣欲絶其脈洪大可治如脈微而囊縮舌卷者不治綱目
霍亂喘脹煩躁者不治得效
乾霍亂吐瀉不得胸腹脹硬面脣靑黑手足冷過肘膝六脈伏絶氣喘急舌短囊縮者死回春
脈微遲氣少不語爲難治得效
大渴大躁大汗遺尿者死回生散救之方見上入門
水疾吐瀉
承船大吐瀉渴飮水者卽死飮童尿最好自己尿亦好
枯白礬末一錢百沸湯點服亦好入門
船暈嘔吐大半夏湯方見痰門煎服效入門
單方
凡二十一種
鹽
治乾霍亂鹽一大匙熬黃取童尿一升溫和攪服吐下卽愈本草
鍋底墨
治霍亂取二錢百沸湯一盞投其中急攪服吐瀉立止本草
甘爛水
治霍亂入藥煎用甚妙方見水門
生熟湯
一名陰陽湯治乾霍亂能吐宿食惡毒之物和鹽服之尤妙卽百沸湯合新汲水也本草
生薑
治霍亂欲死生薑五兩切取牛尿一升同煎取汁服卽效本草
天南星
治吐瀉不止四肢逆冷不省人事南星爲末每三錢入大棗三枚同煎服四肢漸煖神識便省神妙本草
蘆花
一名蓬蕽治霍亂氣息危急者取一把濃煎取汁頓服卽差本草
皂角
乾霍亂鹽湯一椀入皂角末少許調服探吐卽效本草
木瓜
治霍亂吐瀉轉筋不止煮汁飮之枝葉功同
榠樝與木瓜同功本草
烏梅
治霍亂煩渴水漬和蜜飮之妙本草
林檎
靑色者治霍亂吐瀉甚妙煮取汁飮或嚼食之本草
秫薥葉
治霍亂轉筋筋麤大如桃李攣搐不可忍取葉濃煎湯飮之種杏
粟米泔
治霍亂煩渴飮數升立差
又硏末淸水和濾取汁服之主轉筋入腹本草
糯米
治霍亂煩渴水硏取汁任意飮之本草
蓼
治霍亂轉筋濃煎承熱熏洗因取飮一二盞卽愈得效
香薷
治霍亂吐瀉轉筋濃煎飮之卽止
治霍亂不可闕也本草
小蒜
治霍亂吐瀉煮汁飮之本草
牛糞
治霍亂吐瀉四肢逆冷黃牛糞以水煮濾取淸汁頓服一升卽止本草
煙鹿皮
或煙獐皮熏煙最多黃色者水浸揉取汁頓服治乾霍亂卽吐神效俗方
醋
治霍亂未得吐下飮一二升良
治轉筋取衣絮漬醋煮令溫裹患處冷則易卽愈千金
牛涎
小兒霍亂牛涎一合灌下立效得效
嘔吐
嘔吐之因
內經曰諸嘔吐逆衝上皆屬於火
胃膈熱甚則爲嘔火氣炎上之象也河間
嘔吐噦者俱屬於胃胃者總司也以其氣血多少爲異耳嘔者陽明也陽明多血多氣故有聲有物氣血俱病也吐者太陽也太陽多血少氣故有物無聲乃血病也有食入則吐有食已則吐以橘紅爲主噦者少陽也少陽多氣少血故有聲無物乃氣病也以半夏爲主究其三者之源皆因脾氣虛弱或因寒氣客胃或因飮食所傷而致宜以丁香藿香半夏茯苓陳皮生薑之類主之東垣
濕嘔者有物有聲食已則嘔乾嘔者空嘔無物總屬陽明氣血俱病故嘔比吐爲重也入門
劉河間謂嘔者火氣炎上此特一端耳有痰隔中焦食不得下者有氣逆者有寒氣鬱於胃口者有食滯心肺之分新食不得下而反出者有胃中有火與痰而嘔者
嘔家雖有陽明證愼不可下逆之故也仲景
脈法
寸口脈數其人卽吐
寸口脈細而數數則爲熱細則爲寒數爲嘔吐脈經
問曰病人脈數數爲熱當消穀引食而反吐者何也師曰過發其汗令陽氣微膈氣虛脈乃數數爲客熱不能消穀胃中虛冷故吐也仲景
陽脈緊陰脈數其人食已卽吐
寸緊尺濇其人胸滿不能食而吐脈經
脈滑爲嘔吐脈訣
嘔吐無他寸緊滑數微數血虛單浮胃薄芤則有瘀最忌濇弱回春
趺陽脈浮而澁浮則爲虛澁則傷脾脾傷則不磨朝食暮吐暮食朝吐完穀不化名曰胃反脈經
脈緊而澁其病難治
脈弦者虛也胃氣無餘朝食暮吐暮食朝吐脈經
反胃噎膈寸緊尺澁回春
噎膈反胃脈浮緩者生沈澁者死脈澁而小血不足脈大而弱氣不足醫鑑
嘔吐治法
嘔吐有冷熱二證冷者面靑手足厥冷食久乃吐宜加味二陳湯丁香安胃湯加減理中湯
熱者面赤手足熱食已卽吐宜保中湯和中桔梗湯黃連竹茹湯淸熱二陳湯或葛根竹茹湯加味橘皮竹茹湯
大病後胃熱虛煩而嘔者竹葉石膏湯方見寒門加薑汁服卽止入門
時常口吐淸水或冷涎自下涌上者脾熱所致也二陳湯加白朮白芍藥升麻神麯麥芽乾生薑土炒芩連梔子或水煎服或蒸餠爲丸服入門
肝火出胃逆上嘔吐宜抑靑丸方見火門
半夏橘皮生薑爲嘔家主藥若胃虛而嘔者宜推揚穀氣四味藿香湯加減四君子湯主之綱目
久病胃虛嘔吐宜藿香安胃散藿香平胃散比和飮
痰飮嘔吐宜茯苓半夏湯小半夏湯大半夏湯二方見痰門
神朮丸治嘔吐淸水如神方見痰門
停水而嘔者心下怔忡先渴後嘔者宜赤茯苓湯方見胸門先嘔後渴者宜猪苓散水入卽吐者宜五苓散方見寒門入門
嘔家聖藥是生薑千金之說信矣然氣逆作嘔生薑散之痰水作嘔半夏逐之生薑於寒證最佳若遇熱嘔不可無烏梅也醫鑑
嘔吐宜服薤白粥
嘔家有癰膿不須治嘔膿盡自愈矣仲景
加味二陳湯
治胃冷嘔吐二陳湯方見痰門一貼加縮砂一錢丁香五分也
丁香安胃湯
治嘔吐噦胃寒所致黃芪二錢吳茱萸草豆蔲人參蒼朮各一錢丁香柴胡升麻當歸身陳皮甘草灸各五分黃柏二分右剉作一貼水煎服正傳
加減理中湯
治胃寒冷嘔吐淸水冷涎脈沈遲人參白朮赤茯苓乾薑炮陳皮藿香丁香半夏縮砂硏桂皮各一錢右剉作一貼入薑三片烏梅一箇水煎服回春
保中湯
因痰火致嘔吐不下飮食白朮土炒二錢黃芩黃連幷土炒藿香梔子薑汁炒各一錢半夏陳皮赤茯苓各八分縮砂三分甘草二分右剉作一貼入薑三片以長流水和黃泥澄淸取水煎之去滓稍冷頻服醫鑑
和中桔梗湯
治上焦熱食已暴吐脈浮而洪半夏麯二錢桔梗白朮各一錢半陳皮厚朴枳實赤茯苓各一錢右剉作一貼薑三片水煎取淸調木香檳榔末各一錢空心服三服後吐漸止除木香檳榔末更加白芍藥二錢黃茋一錢半煎服正傳
黃連竹茹湯
治胃熱嘔吐煩渴脈數黃連薑汁炒梔子炒黑靑竹茹各一錢人參七分白朮赤茯苓白芍藥陳皮麥門冬甘草各五分右剉作一貼入棗二梅一水煎服回春
淸熱二陳湯
治痰火嘔吐出涎沫半夏陳皮赤茯苓甘草人參白朮竹茹砂仁梔子麥門冬各一錢右剉作一貼入薑三棗二梅一水煎服回春
葛根竹茹湯
治胃熱嘔吐葛根三錢半夏切薑汁漿水同煮焙乾二錢甘草一錢右剉作一貼薑三片棗二枚竹茹一彈子大同煎服
治酒嘔尤妙入門
欲知胃中有熱手足心皆熱者是胃熱也入門
加味橘皮竹茹湯
治胃熱多渴嘔吐不食橘皮竹茹赤茯苓枇把葉麥門冬半夏各一錢人參甘草各五分右剉作一貼薑三片水煎服
無枇把葉則以蜜灸桑白皮代之入門
四味藿香湯
治胃虛嘔吐粥藥不停藿香人參橘皮半夏各二錢右剉作一貼薑三煎服入門
加減四君子湯
治久病胃弱全不納食聞食氣卽嘔四君子湯方見氣門去茯苓加人參黃茋香附子各一錢右剉作一貼入生薑三片水煎服入門
藿香安胃散
治脾胃虛弱嘔吐飮食不待腐熟橘紅五錢人參丁香藿香各二錢半右爲末每取二錢薑三片同煎溫服醫鑑
藿香平胃散
治同上蒼朮二錢藿香厚朴陳皮各一錢半縮砂神麯各一錢甘草灸七分右剉作一貼薑三片棗二枚水煎服東垣
比和飮
治胃虛嘔吐月餘不納水穀聞食氣卽嘔聞藥亦嘔人參白朮白茯苓神麯炒各一錢藿香陳皮縮砂甘草各五分陳倉米一合右剉作一貼先以順流水三升泡伏龍肝末澄淸取一升半入藥及薑三棗二同煎至七分去滓稍冷服日二三遂納而不吐別以陳倉米煎湯時時啜之全愈醫鑑
茯苓半夏湯
治痰飮停胃嘔吐不止半夏二錢赤茯苓陳皮蒼朮厚朴各一錢藿香八分縮砂乾薑甘草灸各五分右剉作一貼入薑三梅一水煎服回春
猪苓散
治先嘔後渴嘔吐而思水解者急與之猪苓赤茯苓白朮各等分右爲末每一二錢水調服
一人每嘔水二三椀諸藥不效但吃井華水一口卽止用此藥卽愈仲景
薤白粥
治嘔最效薤白三莖鷄子三箇去黃粟米三合同煮作稀粥別用人參一兩細剉水一升煎取三合去滓右以鷄薤粟粥入煖人參湯相和攪勻頓服卽止得效
惡心乾嘔
惡心者欲吐不得吐見飮食則心便惡之二陳湯方見痰門加白豆蔲香附子縮砂煎服入門
惡心者欲吐不吐也胃口有熱有痰二陳湯加薑炒芩連
乾嘔者有聲無物也乾嘔或手足厥冷者宜生薑橘皮湯活人
惡心者無聲無物但心中兀兀然無奈欲吐不吐欲嘔不嘔雖曰惡心實非心經之病皆在胃口上宜用生薑又曰惡心吐淸水胃口有痰有熱有虛皆用生薑宜生薑半夏湯仲景
乾嘔吐涎沫宜半夏乾薑散仲景
胃中素有熱惡心乾嘔不止者宜梔子竹茹湯醫鑑
生薑橘皮湯
治乾嘔或手足厥冷橘皮四兩生薑八兩右剉以水七盞煮至三盞逐旋微溫呷服活人
一名陳皮湯治乾嘔最妙下咽卽愈仲景
生薑半夏湯
治胸中似喘不喘似嘔不嘔似噦不噦徹心中憒憒然無柰者半夏五錢水一盞半煎至半盞入薑汁半盞和勻緩緩服之仲景
大凡嘔吐藥忌一時頓服宜緩緩服入門
半夏乾薑散
治乾嘔吐涎沫半夏乾薑各等分右麤末每取三錢水煎緩緩服仲景
梔子竹茹湯
治胃熱惡心乾嘔不止梔子炒三錢陳皮二錢靑竹茹一錢半右剉作一貼水煎和薑汁服醫鑑
食痺吐食
食痺謂食已心下痛陰陰然不可名也不可忍也吐出痛乃止此爲胃氣逆而不下行也內經
痛而嘔爲寒經云寒氣客於腸胃厥逆上出故痛而嘔也綱目
嘔吐而脈弦者肝勝于脾也由風痰覇絆于脾胃之間故惡心欲吐飮食不下當先實其脾土宜茯苓半夏湯麥天湯白朮茯苓湯金花丸水煮金花丸東垣
茯苓半夏湯
治風痰覇絆於脾胃之間惡心欲吐宜實脾土麥芽炒一錢半白朮白茯苓半夏神麯炒各一錢三分橘紅天麻各一錢右剉作一貼爲麤末薑五水煎服東垣
白朮茯苓湯
治同上白朮白茯苓半夏各三錢神麯炒一錢麥芽麪五分右剉作一貼薑五片水煎服東垣
金花丸
治同上半夏製一兩檳榔二錢雄黃水飛一錢半右爲末薑汁漫蒸餠和丸梧子大薑湯下三五十丸以吐止爲度風痰覇絆于脾故飮食不下用此以治風痰易老
一名安脾丸入門
水煮金花丸
治風痰覇絆脾胃飮食不下白麪四兩半夏天南星幷湯洗寒水石燒各一兩天麻五錢雄黃一錢半右爲末滴水和丸梧子大每取百丸先煮漿水沸下藥煮令浮爲度漉出生薑湯呑下食前易老
風邪在胃翻翻不定或鬱酸水全不入食宜不換金正氣散方見寒門或安脾丸不宜輕用參朮惟久病脇痛者木克土也宜六君子湯方見痰門加靑皮白芍藥柴胡升麻川芎砂仁神麯煎服入門
麥天湯
治風邪覇絆脾胃有痰惡心欲吐麥門冬一錢半天麻一錢三分白朮白茯苓半夏神麯陳皮各一錢右剉作一貼薑五水煎服入門
吐病有三
氣爲上膈屬上焦食已暴吐者今世謂之嘔吐也
食飮入而還出爲下膈食晬時乃反出之屬中下二焦
朝食暮吐暮食朝吐今世謂之膈氣反胃也綱目
吐有三因乃氣積寒也皆從三焦論之上焦在胃口上通天氣主納而不出中焦在中脘上通天氣下通地氣主腐熟水穀下焦在臍下下通地氣主出而不納
上焦吐者皆從於氣氣者天之陽也其脈浮而洪其證食已暴吐渴欲飮水大便燥結氣上衝胸而發痛其治當降氣和中
中焦吐者皆從於積有陰有陽食與氣相假爲積而痛其脈浮而弦其證或先吐而後痛或先痛而後吐治法當以小毒藥去其積木香檳榔和其氣宜紫沈丸消積
下焦吐者皆從于寒地道也其脈沈而遲其證朝食暮吐暮食朝吐小便淸利大便秘而不通治法宜以毒藥通其閉塞溫其寒氣大便漸通復以中焦藥和之不令大府結閉而自安也易老
噎膈反胃病因
內經曰三陽結謂之膈註曰三陽者大小腸俱熱結也蓋小腸熱結則血脈燥大腸熱結則不能便膀胱熱結則津液涸三陽熱結脈必洪數有力前後閉塞下旣不通必反而上行所以噎食不下縱下復出乃陽火上行而不下降也入門
內經曰少陽所至爲嘔涌溢食不下此理明矣入門
又曰食不下者胃脘隔也入門
血液俱耗胃脘乾槁其槁在上近咽之下水飮可行食物難入間或可入入亦不多名之曰噎其槁在下與胃相近食雖可入難盡入胃良久復出名之曰膈亦曰反胃大便秘少若羊屎然名雖不同病出一體
其槁在賁門食下則胃脘當心而痛須臾吐出食出痛乃止此上焦之噎膈也或食物可下難盡入胃良久復出其槁在幽門此中焦之噎膈也其或朝食暮吐暮食朝吐其槁在闌門此下焦之噎膈也
飮食不下而大便不通名曰膈噎膈者有拒格之意卽膈食反胃也入門
噎膈有五五膈者憂恚寒熱氣也在心脾之間上下不通或結於咽喉時覺有所妨礙吐之不出嚥之不下由氣鬱痰結而然五噎者憂食勞氣思也飮食卒然阻滯而不下反胃也膈也噎也受病皆同醫鑑
張鷄峯曰噎當是神思間病惟內觀自養可以治之其言深中病情
膈噎之證不屬虛不屬實不屬冷不屬熱乃神氣中一點病耳醫林
噎病皆生於血枯血枯則燥矣得病情合經旨者丹溪一人而已綱目
噎膈反胃治法
噎病生於血乾夫血者陰氣也陰主靜內外兩靜則藏府之火不起而金水二氣有養陰血自生腸胃津液傳化合宜何噎之有
曰胃脘乾槁果可治乎曰古方用人參以補肺御米以解毒竹瀝以淸痰乾薑以養血粟米以實胃蜜以潤燥薑以去穢正是此意
噎膈反胃大率屬血虛氣虛有痰有熱血虛四物湯氣虛四君子湯痰用二陳湯熱用解毒湯卽黃連解毒湯氣血俱虛八物湯主之必和以童便竹瀝韭汁薑汁且多飮牛羊乳爲上策但不可以人乳代之蓋有七情烹飪之火故也切不可用香炒藥宜薄滋味
飮酒者加砂糖驢尿入內服以防生蟲
噎膈宜用平鯽丸神仙奪命丹丁香透膈湯五膈寬中散棗肉平胃散方見內傷瓜蔞實丸神奇散當歸養血湯生津補血湯聖灰散八仙膏
反胃宜用硫汞丸狗米平胃丸杵糠丸九仙奪命丹順氣和中湯安中調氣丸回生養胃丹定生丹安胃湯太倉丸奪命丹附子散諸方
平鯽丸
治膈氣不食大鯽魚一箇去腸留鱗以大蒜切片塡魚腹內濕紙包黃泥固濟慢火煨熟去鱗骨入平胃散末杵丸梧子大每三五十丸空心米飮呑下入門
神仙奪命丹
治氣鬱嘔吐或噎食不下百草霜硏五錢雄黃鵬砂各二錢乳香一錢半菉豆黑豆各四十九粒右爲末烏梅三十箇水浸去核取肉和藥末擣勻彈子大朱砂二錢爲衣每噙一丸以茶泡熱餠壓下良久不吐乃藥之效若吐再噙化一丸服忌油膩鹽醋怒氣入門
一名二豆回香丹回春
丁香透膈湯
治五噎十膈痞塞不通白朮一錢一分甘草九分人參白茯苓縮砂香附子各七分沈香藿香陳皮厚朴各五分丁香木香麥芽靑皮肉豆蔲白豆蔲各三分草果神麯半夏各二分右剉作一貼薑三棗二水煎服入門
十膈者冷風氣伏熱悲憂水食喜也綱目
五膈寬中散
治五膈食不下厚朴香附子各一錢半甘草五分靑皮陳皮丁香縮砂各四分木香三分白豆蔲二分右爲麤末入薑三片鹽少許水煎服綱目
瓜蔞實丸
治噎膈胸膈痞痛徹背喘急妨悶瓜蔞實枳殼半夏製桔梗各一兩右爲末薑汁米糊和丸梧子大每五七十丸薑湯呑下正傳
神奇散
治噎膈反胃血虛有火三陽枯竭當歸川芎白芍藥生地黃幷酒炒陳皮縮砂半夏白茯苓白朮土炒香附子枳實烏梅肉藿香赤茯苓檳榔木通猪苓黃芩炒黃柏人乳炒知母人乳炒赤芍藥天門冬麥門冬甘草各五分右剉作一貼水煎服醫鑑
當歸養血湯
治老人痰結血枯成膈噎當歸白芍藥炒熟地黃白茯苓各一錢黃連以吳茱萸同炒去茱萸八分貝母炒瓜蔞仁枳實陳皮厚朴香附子川芎蘇子各七分沈香五分水磨取汁右剉作一貼薑一棗二水煎入沈香汁竹瀝調服回春
生津補血湯
治年少人噎膈乃胃脘血燥不潤故便閉塞而食不下當歸白芍藥熟地黃生地黃白茯苓各一錢枳實陳皮黃連炒蘇子貝母各七分縮砂沈香水磨取汁各五分右剉作一貼薑一棗二水煎入沈香汁調服回春
聖灰散
治噎食病及回食病回食者食下卽吐也取初出窰石灰投入鍋中滾水中化開去渣止用淸水煮乾炒黃色爲度黃色難得牙色卽可用罐收貯封口勿令泄氣過一二年則無用矣凡人年四十餘壯健者用四分年老氣弱只用二分或三分好燒酒調服一二鍾能飮者三四鍾或吐出蟲或下蟲其病卽愈如不吐不下遇發再服自痊回春
八仙膏
治噎食生藕汁生薑汁生梨汁生蘿葍汁甘蔗汁無則砂糖代之白果汁卽銀杏竹瀝蜂蜜各一盞右和勻盛飯甑蒸熟任意食之回春
硫汞丹
治反胃吐逆水銀八錢生硫黃末二錢同入銚內慢火化開柳枝拌炒有焰起以醋洒之候結成砂子再硏爲末以粽尖拌丸菉豆大生薑橘皮湯下三五十丸入門
狗米平胃丸
治反胃諸藥不效黃雄犬一口餓數日用生粟米飼之取其糞中來淘淨用韭白煎湯煮作粥臨熟入沈香二錢平胃散末和勻得所作丸梧子大每五七十丸陳米飮下入門
杵糠丸
治五膈杵頭糠牛轉草各半斤糯米一斤爲末取黃母牛口中涎和砂糖三兩爲丸芡實大入鍋內慢火煮熟食日二次入門
一名奪命丸正傳
九仙奪命丹
治反胃噎食其效如神枳殼二兩白礬枯一兩半夏厚朴幷薑製各五錢木香南星薑製各二錢人參甘草各一錢豆豉硏過一兩右爲末夜晴露過以人參厚朴煎湯調糊作餠如小錢大慢火焙乾每一餠嚼碎以薑湯調平胃散送下忌生冷酒麪活心
順氣和中湯
治嘔吐反胃嘈雜呑酸噎膈吐痰水心腹刺痛陳皮鹽水炒香附子醋炒梔子薑汁炒黑各一錢白朮土炒八分白茯苓七分半夏神麯黃連薑汁浸曬乾猪膽汁拌炒各六分枳實五分縮砂三分甘草灸二分右剉作一貼入薑三長流水入黃土泥攪澄淸水煎入竹瀝童便薑汁溫服醫鑑
安中調氣丸
治反胃及痰氣白朮土炒香附子長流水浸三日炒黃各三兩陳皮二兩半夏製油炒白茯神枳實神麯炒黃連薑汁浸猪膽汁拌炒各一兩白芍藥八錢蘇子炒蘿葍子炒各六錢川芎當歸酒洗白豆蔲炒各五錢甘草灸三錢木香一錢右爲末以竹瀝薑汁打神麯爲糊和丸菉豆大白湯下一百丸醫鑑
回生養胃丹
治脾土虛寒聚成痰涎以致大便燥澁小便赤而多嘔吐酸水漸成反胃結腸之證蒼朮換泔浸六日蓮肉酒浸各四兩取獖猪肚一箇以壁土揉擦洗淨入蒼蓮綿縫好酒煮爛擣細捏作小餠烘乾南星細切薑汁浸一宿伏龍肝同炒去土半夏湯洗醋浸七日蒸熟橘紅伏龍肝同炒去土粟米薑汁浸蒸焙各四兩人參白朮白茯苓厚朴蓬朮三稜二味幷醋炒蓽澄茄縮砂白豆蔲穀芽炒麥芽炒甘草各一兩丁香木香沈香各五錢右爲末稀麪糊和丸梧子大米飮呑下六七十丸醫鑑
定生丹
治反胃定生死雄黃朱砂乳香半夏木香肉豆蔲百草霜爲衣各三錢沈香一錢阿魏䃃砂各五分菉豆四十粒烏梅四十箇湯泡去核右爲末以烏梅肉和擣作丸彈子大百草霜爲衣陰乾每一丸噙化嚥下以薑湯漱口復以陳麥餠火燒熟細嚼壓下噙藥卽燃官香一炷如香盡藥未化者難治藥先化香未盡者可愈醫鑑
安胃湯
治反胃白朮白茯苓山藥炒當歸陳皮半夏藿香各一錢黃連薑汁炒蓮肉各八分人參縮砂各五分甘草三分右剉作一貼入薑三棗二烏梅一水煎服回春
太倉丸
治反胃噎膈白豆蔲縮砂各二兩陳倉米一升黃土炒去土右爲末薑汁和丸梧子大薑湯下百丸回春
奪命丹
治反胃有起死回生之功裘一箇麝香一分孩兒茶二分金絲黃礬三分朱砂春二分夏四分秋六分冬八分裘乃土糖裘卽蜣蜋所轉之彈凡糞土之下皆有用彈中有白蟲者如指大如蠐螬一樣彈小破一點蓋住火煆過大黃色存性不要燒焦了入藥內幷彈共爲末燒酒調空心服如覺飢用小米煮粥漸漸少進一日二三次不可多吃一日進一椀半足矣多進則病復不可治矣忌生冷厚味葱蒜酒麪氣惱五十以後一二服卽效回春
附子散
治反胃大附子一箇坐於磚上回面着火漸逼淬入生薑汁中又灸又淬之可盡汁半椀許擣爲末粟米飮調下一錢不過三服差或加丁香一錢同爲末入門
嘔吐噎嗝反胃宜通大便
病人欲吐者切不可下逆之故也仲景
陽明之氣下行則順今逆而上行謹不可泄固也然嘔吐者每每大便秘結上下壅遏氣不流行盍思所以區畫而利導之直指
陰虛邪氣逆上窒塞嘔噦不足之病也此地道不通當用生地黃當歸桃仁紅花兼用甘草微加大黃芒硝以通其閉大便利則嘔吐噦自止矣東垣
嘔吐證忌用利藥此言其常只嘔吐而大小便不秘澁者利藥所當忌也若大小腸膀胱熱結不通上爲嘔吐隔食若不用利藥開通發泄則嘔吐何由而止乎古人用三一承氣湯正是此意
通利大便以開下焦之壅塞宜用紫沈丸厚朴丸附子丸人參利膈丸三一承氣湯四子調中湯香白元大黃湯潤腸膏諸方
嘔吐家多大便秘結虛冷者用蘇感元溫而利之方見大便若大便熱結用蜜導法方見大便或猪膽汁和醋灌入下部妙直指
紫沈丸
治中焦吐食由食積與寒氣相格故吐而疼此主之陳皮五錢半夏麯代赭石縮砂烏梅肉各三錢丁香檳榔各二錢沈香木香杏仁白朮各一錢白豆蔲巴豆霜各五分右爲末醋糊和丸黍米大每五十丸薑湯下
一法橘皮一箇去白生薑一塊煨熟煎湯下紫沈丸百丸一日二服後大便通不吐則止易老
厚朴丸
治同上方與萬病紫菀丸同方見積聚每服三丸或五丸薑湯下東垣
附子丸
治下焦吐食朝食暮吐暮食朝吐大便不通附子炮五錢巴豆霜一錢砒礵半錢右硏極細熔黃蠟爲丸梧子大每一二丸冷水送下下利爲度利後更服紫菀丸常服一丸勿令再閉保命
人參利膈丸
治噎膈大便燥結喘滿壅塞治膈氣之聖藥也人參當歸藿香枳殼大黃厚朴甘草各一兩木香檳榔各七錢半右爲末水丸梧子大白湯下五七十丸綱目
三一承氣湯
治嘔吐大便秘三陽結而不通上爲噎膈反胃方見寒門河間
四子調中湯
治反胃痰盛二便澁半夏二錢桃仁一錢半香附子枳實瓜蔞仁蘇子炒白芥子炒各一錢黃連薑汁炒七分靑皮陳皮沈香白茯苓木通芒硝各五分右剉作一貼水煎入芒硝攪勻空心服醫鑑
香白元
治痰涎壅盛嘔吐不止大便澁滯靑州白元子方見風門與靑木香元方見氣門右等分作丸薑湯下三十丸得效
大黃湯
治冷涎反胃其候欲發時先流冷涎次則吐食此乃勞證治不早死在朝夕大黃一兩生薑自然汁半盞灸大黃令燥淬入薑汁中如此淬汁盡切焙爲末每二錢陳米一撮葱白二莖水一盞煎至七分先食葱白次服藥不十日去根本草
凡膈噎大便燥結用大黃乃急則治標之法也仍用四物湯加童便韭汁竹瀝多服爲妙正傳
潤腸膏
治膈噎反胃甚捷新採威靈仙四兩搗取汁生薑四兩取汁眞麻油二兩白砂蜜四兩煉去沫右同入銀石器內慢火煎如餳時時以匙挑食之一料決效正傳
難治不治證
嘔吐脈弱小便自利身微熱而厥者虛極難治脈經
凡吐如淸菜汁者死此是乍然嘔吐非反胃比也入門
噎膈反胃證年高者不治年五十以上者不治
糞如羊屎者不治大腸無血故也
不淡飮食不斷房室者不治
氣血俱虛者則口中多出沫但見沫多出者必死
反胃吐白沫者可治吐黃沫者不可治種杏
單方
凡三十種有螺泥丸
黃丹
治反胃黃丹一兩白礬二兩同入罐內火煆放冷爲末蒸餠和丸梧子大溫酒下五丸至七丸綱目
黑鉛
吐蟲而嘔者黑鉛炒成灰檳榔等分爲末空心米飮調下
滑石
治反胃積飮滑石末生薑自然汁澄淸白脚和丸時時服之
暴吐逆滑石末溫水服二錢妙本草
赤石脂
治痰飮吐水成反胃石脂水飛每一錢空心以水酒任下加至二三錢無則以好赤土代之本草
人參
治反胃垂死者人參末三錢薑汁五合粟米一合煮粥空心食之入門
又人參剉二兩水煎頓服日再本草
生薑
凡嘔吐皆因氣逆故用生薑之辛以散之
反胃嘔吐生薑汁煮粟米粥食之
乾嘔服薑汁一升卽差本草
半夏
凡嘔噦用半夏者散結氣也
反胃嘔吐半夏一兩製生薑二兩剉分二貼水煎服本草
嘔家用半夏以去其水水去則嘔自止金匱
蘆根
治乾嘔噦及五噎煩悶蘆根五兩水煎頓服一升不過三升卽差本草
竹茹
主嘔啘取靑竹茹一升水煎頓服
嘔噦用竹茹者澁胃解煩也入門
鯽魚
治反胃取大鯽魚去腸留膽入綠礬滿腹以火灸焦爲末每一錢米飮下日三綱目
諸魚灰幷主哽噎本草
蚌蛤粉
治反胃吐食取爛粉米飮下一二錢
蜆爛殼馬刀爛殼田螺爛殼幷主反胃燒灰和飮服本草
蝟
主反胃吐逆取肉淹五味灸食皮燒灰和酒服亦可煮汁飮本草
橘皮
治反胃嘔吐橘皮用日照西方壁土末同炒香取皮爲末每二錢淡薑湯煎服直指
木瓜
止嘔逆煮汁飮之佳生薑同煎服尤妙
榠樝去惡心乾嘔煎服之本草
葡萄根
止嘔噦濃煎取汁細細飮之佳本草
獼猴桃
治熱壅反胃取汁和薑汁服之
藤汁至滑主胃閉吐逆煎取汁和薑汁服之甚佳本草
杵頭糠
主噎食不下咽喉塞取細糠蜜丸彈子大含化嚥之
又細糠一兩白粥淸調服入門
罌子粟
治反胃食不下和竹瀝煮作粥食之大佳本草
蓴
和鯽魚作羹食之主反胃食不下止嘔本草
老牛口中涎
主反胃噎膈取少許和水服之終身不噎
口中齝丑之切草絞取汁服止噎本草
驪尿
主反胃吐不止朝夕垂絶取熱尿服二合再服便定七日永差稍有毒不可多服本草
牛乳
治反胃噎膈要藥韭汁二盞牛乳一盞竹瀝半盞童便一盞生薑半兩取汁右和勻頓服醫鑑
一人病反胃大便燥此精血耗竭也先以甘蔗汁煮六君子湯方見痰門加附子大黃服且令飮牛乳勿食諸物半月大便潤而愈
田螺
治反胃大田螺多取新水養之待吐出泥澄去淸水以灰鋪篩上用皮紙覆灰上傾此泥於紙上待半乾作丸梧子大每三十丸藿香湯呑下立愈名曰螺泥丸其螺放於水中殺食無效綱目
螃蛤
治反胃噎膈取螃蛤洗淨入水中高四指以香油小酒鍾入水中二指捻白麪撒水上涎卽出次日去蛤留水曬乾涎爲末每服五分淡燒酒調下卽效醫鑑
馬剝兒
一名馬匏兒卽王瓜也治噎膈反胃燒存性爲末每一錢和棗肉平胃散二錢溫酒調服食則可下然後隨證調理
一方只燒存性米飮調服二錢正傳
炊乾飯
治膈噎久不納穀取隔年炊乾飯以急流順水煮爛取汁時時飮之待能食以藥調治正傳
鷄穀袋
治噎取袋不以多少不可失包內一物用泥固濟火煆存性每袋一箇入薑炒香附末半兩神麯糊和丸梧子大薑湯呑下空心綱目
猫胎衣
治反胃取猫生子胎衣陰乾燒爲末酒調服甚效猫生子急取之稍遲則猫食之矣種杏
狗膽
治反胃吐黃沫辰砂一兩大黃二兩爲末狗膽浸二日乾再爲末麪糊和丸梧子大空心鹽湯下三十丸種杏
蝎虎
治噎食反胃取活蝎虎一箇入燒酒內浸七日火上溫之去蝎虎飮酒卽愈
又雄鷄餓一日却取蝎虎切爛與鷄喫取其糞焙乾爲末每一錢燒酒調下回春
鍼灸法
嘔吐無度幷乾嘔不止尺澤大陵皆灸三壯又灸乳下一寸三十壯又灸間使三十壯若四肢厥冷脈沈絶灸間使便通此回生起死之法得效
善嘔嘔有苦者邪在膽逆在胃取三里陽陵泉內經
吐食不化取上脘中脘下脘東垣
反胃神效膏肓兪灸百壯亶中三里各灸七壯回春
又取勞宮中魁腕骨心兪中脘綱目
今日食明日吐取心兪膈兪亶中巨闕中脘綱目
五噎五膈取天突亶中心兪上脘中脘下脘脾兪胃兪通關中魁大陵三里綱目
反胃灸肩井三壯卽愈乃神灸也回春
又取水分氣海灸之資生
咳嗽
咳嗽病因
內經曰人感於寒微則爲咳甚者爲泄爲痛
秋傷於濕冬生咳嗽又曰秋傷於濕上逆而咳發爲痿厥內經
形寒飮冷則傷肺肺傷則咳嗽難經
秋傷於濕冬必咳嗽者蓋秋傷於濕積於脾也大抵素秋之氣宜淸而肅若反動之則氣必上衝而爲咳嗽甚則動脾濕而爲痰也是知脾無留濕則雖傷肺氣亦不爲痰若有痰而寒少熱多故咳嗽咳嗽非專主乎肺病以肺主皮毛而司於外故風寒先能傷之也經曰五藏六府皆能使人咳非獨肺也各以其時主之而受病焉非其時則傳以與之也所病不等寒燥濕風火皆能令人咳惟濕病痰飮入胃留之而不行上入於肺則爲嗽假令濕在心經謂之熱痰濕在肝經謂之風痰濕在肺經謂之氣痰濕在腎經謂之寒痰所治不同各隨證用藥河間
咳謂無痰而有聲肺氣傷而不淸也嗽謂無聲而有痰脾濕動而爲痰也咳嗽者有痰而有聲因傷肺氣動於脾濕故咳而兼嗽也河間
咳者聲咳之咳俗謂之嗽者是也肺主氣形寒飮冷則傷之使氣上而不下逆而不收衝擊膈咽令喉中淫淫如痒習習如梗是冷嗽甚者續續不已連連不息坐臥不安言語不竟動引百骸聲聞四隣矣明理
脈法
咳嗽所因浮風緊寒數熱細濕房勞濇難右關濡者飮食傷脾左關弦短疲極肝衰浮短肺傷法當咳嗽五藏之嗽各視本部浮緊虛寒沈數實熱洪滑多痰弦澁少血形盛脈細不足以息沈小伏匿皆是死脈惟有浮大而嗽者生外證內脈參考秤停脈訣
關上脈微爲咳
脈弦或緊爲寒
脈浮爲風
脈細爲濕
脈數爲熱
脈沈爲留飮
沈數爲實熱
洪滑爲多痰
脈浮軟者生沈小伏匿者死正傳
喘急脈沈肺脹停水氣逆塡胸脈必伏取沈而實滑身溫易愈身冷脈浮尺濇難補回春
喘脈滑而浮者生澁而數者死大抵宜浮遲不宜急數正傳
喘鳴肩息者脈實大也緩則生急則死內經
喘脈滑而手足溫者生脈濇而手足寒者死數者亦死爲其形損故也脈經
咳逆脈浮而緩者易治
弦急而按之不鼓者難治
脈結或促或微皆可治
脈代者危
右關脈弦者木承土位難治正傳
咳逆上氣脈散者死散卽數脈也咳逆脈數爲火刑金必死入門
咳唾膿血脈數虛爲肺痿數實爲肺癰仲景
肺痿唾血脈緊强者死滑者生脈經
寸數虛澁肺痿之形脈訣
咳嗽雖屬肺亦有臟腑之異
內經曰咳嗽上氣厥在胸中過在手陽明大腸太陰肺
帝曰肺之令人咳何也岐伯對曰五藏六府皆令人咳非獨肺也帝曰願聞其狀岐伯曰皮毛者肺之合也皮毛先受邪氣邪氣以從其合也其寒飮食入胃從肺系上至於肺則肺寒肺寒內外合邪因而客之則爲肺咳五藏各以其時受病非其時則各傳以與之承秋則肺先受邪承春則肝先受之承夏則心先受之承至陰則脾先受之承冬則腎先受之帝曰何以異之岐伯曰肺咳之狀咳而喘息有音甚則唾血心咳之狀咳則心痛喉中吤吤如梗狀甚則咽腫喉痺肝咳之狀咳則兩脇下痛甚則不可以轉轉則兩胠下滿脾咳之狀咳則右胠下痛陰陰引肩背甚則不可以動動則咳劇腎咳之狀咳則腰背相引而痛甚則咳涎帝曰六府之咳奈何安所受病岐伯曰五臟之久咳乃移於六府脾咳不已則胃受之胃咳之狀咳而嘔嘔甚則長蟲出肝咳不已則膽受之膽咳之狀咳嘔膽汁肺咳不已則大腸受之大腸咳狀咳而遺矢心咳不已則小腸受之小腸咳狀咳而失氣腎咳不已則膀胱受之膀胱咳狀咳而遺尿久咳不已則三焦受之三焦咳狀咳而腹滿不欲食飮此皆聚於胃關於肺使人多濁唾而面浮腫氣逆也內經
臟腑治咳藥
肺咳宜麻黃湯方見寒門心咳宜桔梗湯方見下肝咳宜小柴胡湯方見寒門脾咳宜升麻湯方見風門腎咳宜麻子附子細辛湯方見寒門胃咳宜烏梅丸方見蟲門膽咳宜黃芩湯加半夏生薑半夏黃芩芍藥甘草各二錢薑棗煎大腸咳宜赤石脂禹餘粮湯方見寒門小腸咳宜芍藥甘草湯方見腹門膀胱咳宜茯苓甘草湯茯苓桂枝各二錢甘草一錢入薑煎三焦咳宜錢氏異功散方見小兒海藏
嗽作有四時早晏之異
凡咳嗽春是春升之氣夏是火炎上最重秋是濕熱傷肺冬是風寒外束
大槪春氣上升宜潤肺抑肝夏火上炎宜淸金降火秋濕熱甚宜淸熱瀉濕冬風寒重宜解表行痰用藥發散之後以半夏等藥逐去其痰庶不再來入門
早晨嗽多者胃中有食積至此時火氣流入肺中瀉白散加知母或二母散五更嗽同
上半日嗽多屬胃中有火用貝母石膏降胃火一云上半日咳多者午前也胃中有實火單石膏丸方見火門加知母貝母若便閉喘渴痰稠者宜凉膈散方見火門
午後嗽多屬陰虛四物湯加知母炒黃柏先降其火一云午後嗽下半日也多屬陰虛四物合二陳湯加知母黃柏麥門冬如寒熱盜汗遺精宜滋陰降火湯方見火門
黃昏嗽多此火氣浮於肺不宜用凉藥五味子五倍子斂而降之一云黃昏嗽多者夜嗽也潤肺丸以斂之卽潤肺散作丸也通用二陳湯去半夏加貝母瓜蔞靑黛梔子黃芩桑白皮
夜嗽用降陰分火
風寒鬱熱夜嗽者三拗湯加知母黃芩生薑正傳
桔梗湯
除痰止咳嗽又治心咳桔梗半夏製陳皮去白各一兩枳實三錢右爲麤末每三錢薑五水煎服局方
二母散
治諸般咳嗽兼治痰喘知母貝母各一兩巴豆十粒作霜右爲末每服一字與薑三片臨臥細嚼白湯下便合口睡其嗽卽定亦治久嗽不愈入門
咳嗽諸證
有風嗽寒嗽熱嗽濕嗽鬱嗽勞嗽食積嗽氣嗽痰嗽乾嗽血嗽酒嗽久嗽火嗽夜嗽天行嗽通治咳嗽藥
咳因氣動爲聲嗽乃血化爲痰肺氣動則咳脾濕動則嗽脾肺二藏俱動則咳嗽俱作也入門
風嗽
風承肺則鼻塞聲重口乾喉痒語未竟而咳入門
傷風咳者脈浮增寒壯熱自汗惡風口乾煩躁鼻流淸涕欲語未竟而咳醫鑑
傷風咳嗽宜神朮散款冬花散人參荊芥散方見聲音金沸草散三拗湯五拗湯加減三拗湯諸方
神朮散
治傷風頭痛鼻塞聲重咳嗽蒼朮二錢羌活川芎白芷細辛甘草各一錢右剉作一貼薑三葱一煎服得效
款冬花散
治寒壅相交肺氣不利咳嗽痰盛麻黃貝母阿膠珠各二錢杏仁甘草灸各一錢知母桑白皮半夏款冬花各五分右剉作一貼薑三片水煎服得效
金沸草散
治肺感風寒咳嗽聲重痰涎黃濁壅盛荊芥穗二錢旋覆花前胡各一錢半麻黃赤茯苓各一錢半夏七分半細辛甘草各三分右剉作一貼入薑三棗二梅一水煎綿濾去滓服正傳
三拗湯
治感風寒咳嗽鼻塞聲重失音麻黃不去根節杏仁不去皮尖甘草不灸不去皮各一錢半右剉作一貼入薑五片水煎服局方
五拗湯
治感風寒咳嗽聲重咽痛三拗湯加荊芥穗桔梗各一錢煎服如上法
加減三拗湯
治風喘嗽麻黃二錢杏仁桑白皮各一錢半甘草一錢蘇子前胡各六分右剉作一貼入薑三片水煎服入門
寒嗽
寒傷肺者咳則胸緊聲瘂入門
脈緊增寒發熱無汗惡寒煩燥不渴遇寒而咳醫鑑
風寒者鼻塞聲重惡寒二陳湯加麻黃杏仁桔梗醫鑑
一種咳嗽每遇寒則發乃寒包熱也解表則熱自除枳梗湯卽桔梗枳殼湯加麻黃防風杏仁陳皮紫蘇葉木通黃芩入門
脾肺皆受寒邪則面白脈弦微涎出口甘水反侮土寡於畏也腹中大寒痰白作泡口甘涎沫者胃中寒而不和以辛甘熱去之東垣
寒嗽宜九寶飮華蓋散杏子湯紫蘇飮子橘蘇散薑桂丸人參款花膏半夏溫肺湯杏蘇湯白圓子人參潤肺湯溫肺湯加味理中湯八味款冬花散飴薑元諸方
九寶飮
治諸般咳嗽及寒嗽久嗽陳皮薄荷麻黃桂皮桑白皮紫蘇葉杏仁大腹皮甘草各一錢右剉作一貼入薑五梅一箇水煎服易簡
華蓋散
治肺感寒邪咳嗽上氣鼻塞聲重麻黃二錢赤伏苓蘇子陳皮桑白皮杏仁各一錢甘草灸五分右剉作一貼入薑三片棗二枚水煎服入門
杏子湯
治感風寒痰盛咳嗽尤宜冷嗽人參半夏赤茯苓白芍藥細辛乾薑桂皮杏仁五味子各一錢甘草五分右剉作一貼入薑五梅一水煎服加麻黃尤佳易簡
紫蘇飮子
治脾肺虛寒咳嗽痰盛紫蘇葉桑白皮靑皮杏仁五味子麻黃陳皮甘草各一錢人參半夏各六分右剉作一貼入薑三水煎服
橘蘇散
治傷寒咳嗽身熱有汗脈浮數服杏子湯不得者宜服此橘紅紫蘇葉杏仁白朮半夏桑白皮貝母五味子各一錢甘草五分右剉作一貼薑三水煎服濟生
薑桂丸
治寒痰咳嗽桂皮二兩南星半夏幷製各一兩右爲末薑汁浸蒸餠和丸菉豆大薑湯下三五十丸易老
人參款花膏
治肺胃虛寒久嗽不已款冬花人參五味子桑白皮紫菀各一兩右爲末蜜丸芡實大每一丸以淡薑湯嚼下含化亦得綱目
半夏溫肺湯
治虛寒咳嗽中脘有痰水冷氣心下汪洋嘈雜多唾淸水脈沈弦細遲此胃虛冷也半夏細辛桂心旋覆花陳皮人參桔梗白芍藥甘草各一錢赤茯苓六分右剉作一貼入薑五水煎服入門
杏蘇湯
治傷風寒咳嗽痰盛杏仁紫蘇葉桑白皮陳皮半夏貝母白朮五味子各一錢甘草五分右剉作一貼入薑五水煎服得效
人參潤肺湯
治傷寒咳嗽人參乾葛桔梗白芷麻黃乾薑白朮甘草各一錢右剉作一貼薑三葱二煎服
溫肺湯
治肺虛客寒喘咳嘔吐痰沫乾薑桂皮半夏陳皮五味子杏仁甘草各一錢細辛阿膠珠各五分右剉作一貼入薑三棗二水煎服直指
加味理中湯
治肺胃俱寒咳嗽人參白朮乾薑甘草赤茯苓半夏陳皮細辛五味子各一錢右剉作一貼入薑三棗二水煎服
八味款冬花散
治肺經寒熱不調涎嗽不已桑白皮紫蘇葉杏仁麻黃各一錢半款冬花紫菀茸五味子甘草各一錢右剉作一貼水煎去滓入黃蠟皂角子大再煎熔化服之
飴薑元
治冷嗽黑糖一斤乾薑細末四兩右先熔糖次下薑末和勻待凝作片常常嚼下鄕集
熱嗽
傷於暑熱而得咳則口燥聲嘶吐沫入門
傷暑咳者脈數煩熱引飮口燥或吐涎沫聲嘶咯血醫鑑
凡咳嗽面赤胸腹脇常熱惟足乍有凉時其脈洪滑者熱痰在內也宜小陷胸湯方見寒門能治熱嗽胸滿綱目
熱嗽宜辰砂六一散方見暑門洗肺散人參瀉肺湯貝母散參朮調中湯芩半丸小黃丸黃連化痰丸四汁膏諸方
洗肺散
治咳嗽痰盛有熱肺氣不淸利半夏三錢黃芩二錢天門冬麥門冬五味子各一錢半杏仁一錢甘草五分右剉作一貼入薑五片水煎服
人參瀉肺湯
治熱嗽卽凉膈散方見火門去朴硝加人參枳殼桔梗杏仁桑白皮等分剉煎服入門
貝母散
治火嗽久嗽杏仁三錢款冬花二錢知母一錢半貝母桑白皮五味子甘草各一錢右剉作一貼入薑三片水煎服入門
參朮調中湯
除熱補氣止嗽定喘和脾胃進飮食桑白皮一錢黃芪八分人參白朮白茯苓甘草各六分地骨皮麥門冬陳皮各四分靑皮二分五味子二十粒右剉作一貼水煎服東垣
芩半丸
治熱嗽生痰黃芩半夏各一兩右爲末薑汁糊和丸梧子大薑湯下七十丸入門
小黃丸
治熱痰咳嗽脈洪面赤煩渴黃芩一兩半南星半夏幷製各一兩右爲末薑汁浸蒸餠和丸梧子大薑湯下五七十丸易老
黃連化痰丸
治熱痰咳嗽黃連吳茱萸各一錢半陳皮五錢半夏一兩半右爲末薑汁糊和丸菉豆大薑湯呑下一百丸
四汁膏
止咳嗽消痰降火雪梨汁藕汁生蘿葍汁生薄荷汁右等分入砂糖屑和勻慢火熬成膏以匙抄服入門
濕嗽
濕勝肺者咳則身重骨節煩疼洒淅入門
濕傷咳者脈細骨節煩疼四肢重着或有汗小便不利醫鑑
濕嗽宜不換金正氣散方見寒門白朮湯白朮丸
白朮湯
治濕嗽痰多身體重着脈濡細白朮三錢半夏橘紅白茯苓五味子各一錢半甘草五分右剉作一貼入薑五水煎服濟生
白朮丸
治濕痰咳嗽身重脈緩白朮一兩半南星半夏幷製各一兩右末薑汁糊和丸薑湯下五七十丸易老
鬱嗽
卽火咳甚者乾咳而無痰乃腎水焦枯邪火獨炎於肺宜瀉白散方見五藏淸化丸訶黎勒丸霞天膏方見吐門
火鬱者有聲痰少面赤者是也宜用淸金降火湯
淸化丸
治肺鬱痰嗽睡不安貝母一兩杏仁五錢靑黛三錢右爲末砂糖入薑汁糊和丸彈子大噙化
訶黎勒丸
治勞嗽乾嗽及肺脹喘急訶子皮五錢海粉瓜蔞仁靑黛杏仁貝母便香附各二錢半右爲末薑汁和蜜爲丸櫻桃大含化徐徐嚥下入門
淸金降火湯
治熱嗽能瀉肺胃之火火降則痰消嗽止陳皮杏仁各一錢半赤伏苓半夏桔梗貝母前胡瓜蔞仁黃芩石膏各一錢枳殼八分甘草三分右剉作一貼入生薑三片水煎服食後醫鑑
勞嗽
虛勞咳嗽也
勞嗽者盜汗出兼痰多作寒熱宜補陰淸金四物湯加竹瀝薑汁
陰虛火動而嗽四物合二陳加黃柏知母
陰虛喘嗽或吐血四物加黃柏知母五味子麥門冬桑白皮地骨皮醫鑑
好色之人元氣虛弱咳嗽不愈宜瓊玉膏方見身形治虛勞乾咳嗽最捷
勞嗽宜人參淸肺湯加味二母丸人參芎歸湯加味人參紫菀散潤肺丸補肺湯溫金散大寧嗽湯知母湯寧嗽膏大阿膠元諸方
酒色過度虛勞少血津液內耗心火自炎遂使燥熱承肺咯唾膿血上氣涎潮其嗽連續而不已須用六味地黃丸方見虛勞加橘紅貝母黃柏知母入門
人參淸肺湯
治久嗽勞嗽及肺痿唾血腥臭人參桑白皮地骨皮知母阿膠珠罌粟殼蜜炒杏仁桔梗甘草各一錢右剉作一貼入大棗烏梅各一枚水煎去滓入蜜一匙攪勻澄淸吸服得效
一名人參淸肺飮入門
加味二母丸
治久嗽勞嗽食積嗽知母貝母同巴豆炒黃色去巴豆同二母散法入白礬白芨四味等分右爲末和薑汁入蜜爲丸芡實大含化嚥下或加麥門冬陳皮阿膠珠亦好入門
人參芎歸湯
治乾嗽因虛勞少血燥熱承肺咯唾膿血動輒冒寒咳嗽當歸川芎白芍藥各一錢半赤伏苓人參半夏陳皮阿膠珠細辛五味子甘草各七分右剉作一貼薑三棗二水煎服直指
加味人參紫菀散
治虛勞咳嗽人參五味子紫菀茸陳皮紫蘇葉貝母桑白皮白茯苓各一錢杏仁甘草各七分半加川芎半夏麯各一錢阿膠珠五分右剉作一貼薑五棗二梅一水煎服直指
潤肺丸
治燥痰乾嗽勞嗽貝母一兩瓜蔞仁靑黛各五錢右爲末薑汁蜜調成膏噙化
補肺湯
治勞嗽桑白皮蜜炒熟地黃各三錢人參紫菀黃芪五味子各一錢右剉作一貼水煎入蜜一匙服
溫金散
治勞嗽防風桑白皮黃芩甘草各一兩杏仁去皮尖二十一粒人參茯神各五錢麥門冬二錢半右取前五味入米泔水浸一宿曬乾次入人參茯神麥門冬同爲末每取三錢入黃蠟大豆許煎服
大寧嗽湯
治勞嗽神效半夏二錢五味子赤伏苓桑白皮紫蘇葉陳皮枳殼杏仁阿膠珠罌粟殼蜜炒各一錢細辛甘草各五分右剉作一貼入薑三棗二梅一水煎服
知母湯
治虛勞咳嗽唾膿血心肺有熱黃芪蜜灸一錢半白芍藥生乾地黃黃芩麥門冬人參白茯苓桔梗知母各一錢甘草五分右剉作一貼入薑三片竹葉三片小麥一撮水煎服
寧嗽膏
治陰虛火動咳嗽咯血天門冬白朮各八兩百部根杏仁貝母百合各四兩款冬花五兩紫菀三兩右麤剉以長流水一斗煎取三升又易新水煎取三升如此三次合取汁入飴糖八兩蜜十六兩再熬入阿膠四兩白茯苓細末四兩和勻成膏每服三五匙不以時醫鑑
大阿膠元
治虛勞咳嗽吐唾血發熱消瘦山藥五味子熟地黃阿膠珠白茯苓各一兩麥門冬丹參貝母防風茯神柏子仁百部根杜冲各五錢遠志人參各二錢半右爲末蜜和作丸彈子大每一丸以小水略煎和滓呷服局方
食積嗽
因食積生痰咳嗽胸滿噫酸宜二陳湯加厚朴山楂子麥芽入門
食積嗽非靑黛瓜蔞實不除又云有食積人面靑白黃色不常面上如蟹爪路一黃一白者是也
食積痰嗽發熱者半夏南星幷製爲君瓜蔞實蘿葍子爲臣靑黛石膏爲使薑汁糊爲丸服
一方三補丸芩連柏也加二母炒知母貝母爲末水丸椒核大以竹瀝藕汁呑之
食積嗽宜瓜蔞丸靑金丸二母寧嗽湯溫脾湯香附丸諸方
瓜蔞丸
治食痰壅滯喘嗽瓜蔞實半夏麯山楂子神麯各等分右爲末瓜蔞瓤水和丸竹瀝薑湯下五七十丸
靑金丸
治食積火鬱嗽劫藥也貝母知母各五錢巴豆霜五分右末薑汁糊和丸靑黛爲衣白湯下五七丸
二母寧嗽湯
治傷飮食胃火上炎衝逼肺氣痰嗽久不愈一服卽差石膏二錢貝母知母各一錢半梔子黃芩各一錢二分桑白皮赤伏苓瓜蔞仁陳皮各一錢枳實七分生甘草二分五味子十粒右剉作一貼薑三煎服醫鑑
溫脾湯
治食飽則咳甘草四兩大棗二十枚右剉水五升煮至二升分三服千金
香附丸
治食積痰嗽蒼朮三兩香附子一兩半蘿葍子炒瓜蔞仁杏仁半夏各一兩黃芩赤伏苓各五錢川芎三錢右爲末薑汁糊和丸淡薑湯下五七十丸正傳
氣嗽
七氣積傷成咳嗽痰涎凝結或如敗絮或如梅核滯塞咽喉咯不出嚥不下婦人多有之入門
氣嗽宜蘇子降氣湯方見氣門加味四七湯方見神門團參飮子靑龍散三子養親湯蘇子煎玉粉丸星香丸橘薑丸諸方
團參飮子
治七情咳嗽勞傷肺脾多唾膿血漸成肺痿將作勞瘵人參半夏紫菀阿膠珠百合款冬花天門冬杏仁經霜桑葉各一錢細辛甘草各五分五味子十五粒右剉作一貼薑三煎服濟生
靑龍散
治咳上氣不得臥人參陳皮紫蘇葉五味子右剉一兩薑三水煎服
三子養親湯
治咳嗽氣急養脾進食紫蘇子蘿葍子白芥子各一錢紙上微炒硏煮湯飮勿煎太過味苦入門
蘇子煎
治老虛人上氣咳嗽紫蘇子一升別擣爲末杏仁去皮尖雙仁一升別硏爲泥生薑汁生地黃汁白蜜各一升蘇杏二味以二汁澆之絞取汁其滓再擣再絞令味盡出乃合蜜攪勻盛器中重湯煮如餳每服一大匙日三或去地黃汁代竹瀝亦佳奇效
玉粉丸
治氣痰咳嗽喘急陳皮二兩南星半夏各一兩右爲末以薑汁浸蒸餠和丸薑湯下五七十丸易老
星香丸
治氣嗽生痰南星半夏各三兩白礬一兩硏和水浸二味一宿陳皮五兩泔浸一晝夜去白取三兩香附子三兩皂角水浸一伏時曬乾右不見火爲末薑汁糊和丸梧子大薑湯下五七十丸此乃家傳秘方累驗
橘薑丸
治久患氣嗽聖藥陳皮生薑同擣焙乾各二兩右爲末神鞠二兩作糊和丸梧子大米飮下三五十丸入門
痰嗽
痰嗽者痰出嗽止胸膈多滿蓋濕痰在胃上干於肺則必作咳嗽入門
痰嗽者嗽動便有痰聲痰出則嗽止也
痰鬱肺經咳則涎多二陳湯加枳殼桔梗瓜蔞仁黃芩貝母又用半瓜丸
寒熱交作而痰嗽者小柴胡湯方見寒門加知母白芍藥五味子桑白皮正傳
痰盛有熱宜滾痰丸方見痰門
痰嗽宜洗肺散橘甘散滴油散二母散玉芝元澄淸飮三聖丹藍漆煎安肺散人參散
半瓜丸
治痰嗽半夏瓜蔞仁各五兩貝母桔梗各二兩枳殼一兩半知母一兩右爲末薑汁浸蒸餠和丸梧子大薑湯下五七十丸半夏須久浸薑汁炒黃色否則辣喉正傳
橘甘散
治氣嗽痰嗽甚效橘皮生薑焙乾神麯炒各等分右爲末溫水和丸梧子大米飮下五七十丸日再正傳
滴油散
治痰嗽面浮如盤蚌粉新瓦上炒令通紅放地上出火毒每半兩加靑黛一錢以淡虀水滴入麻油數點調服卽愈醫說
玉芝元
治風熱痰盛咳嗽聲重半夏麯六兩人參薄荷白茯苓白礬枯南星泔浸焙各三兩右爲末薑汁煮麪糊和丸梧子大薑湯下五七十丸得效
澄淸飮
治痰嗽服他藥不效者南星半夏幷製蚌粉知母貝母白礬各一錢右剉作一貼薑五煎澄淸徐徐服得效
三聖丹
治久痰嗽極效半夏製二兩南星煨一兩甘草生半兩右以半星二味爲末薑汁拌勻盦作麯冬十夏五春秋七日取出再爲末入甘草末和勻竹瀝一椀拌和作餠子焙乾又將竹瀝沃濕焙乾如此十數次以竹瀝盡爲度再硏爲末煉蜜調和如餳臨臥抄一匙於口內噙化以竹瀝嗽口嚥下正傳
藍漆煎元
治痰嗽藍漆二兩人參杏仁胡桃肉各一兩右爲末蜜丸彈子大每一丸薑湯或米飮嚼下鄕集
安肺散
治痰嗽不問新久罌粟殼炒黃色四兩麻黃甘草炒各二兩右麤末每三錢烏梅一箇同煎服綱目
人參散
痰嗽通用半夏麯二錢人參桔梗五味子細辛枳殼赤茯苓杏仁各一錢甘草五分右剉作一貼入薑五梅一水煎服
白圓子
治風痰嗽有一種咳嗽直至頓吐飮食痰物俱出盡方小定此乃肝木剋脾土風痰壅盛所致宜以白元子方作生料方見風門加木香丁香橘紅天麻全蝎白彊蠶水煎和薑汁服
乾嗽
乾咳嗽者無痰有聲是也此證本於氣澁澁微者連咳十數聲方有痰出澁甚者雖咳十數聲亦無痰出是爲乾咳嗽也綱目
乾咳者肺中無津液也入門
乾咳嗽極難治此係火鬱之證乃痰鬱火邪在肺中用苦桔梗以開之下用補陰降火之劑不已則成勞須行倒倉法此不得志者有之用四物湯加竹瀝炒黃柏之類
燥痰不出者用蜜水吐之蜜煎生薑湯蜜煎陳皮湯燒生薑胡桃方皆治無痰而嗽者以辛甘潤其肺也易老
治乾嗽補肺生地黃二斤洗淨杏仁二兩生薑蜂蜜各四兩右擣如泥盛磁器置飯上蒸五七度每於五更挑三匙嚥下本事
又方白蜜一斤生薑二斤取汁先秤銅器知斤兩訖內蜜復秤知數次內薑汁以微火煮令薑汁盡惟蜜斤兩在則止每服如棗子大含化日三千金
乾嗽宜用瓊玉膏方見身形潤肺散加味二母丸訶黎勒丸抑痰丸方見痰門
血嗽
瘀血咳嗽者喉間有腥氣或吐唾血瘀因打撲傷損而致四物湯加大黃蘇木爲末酒調服或水煎服入門
生桃仁七粒以韭汁送下最佳
血嗽宜服人參百合湯桑皮散當歸飮諸方
人參百合湯
治勞嗽吐紅白朮白茯苓百合阿膠珠天門冬各一錢白芍藥人參五味子黃芪半夏杏仁各七分細辛紅花桂皮甘草各三分右剉作一貼水煎服諸方
桑皮散
治上焦有熱血壅腥悶嗽聲連倂氣不得透甘草一錢半薄荷桔梗川芎防風桑白皮黃芩前胡紫蘇葉柴胡赤茯苓枳殼各八分右剉作一貼入薑三片棗二水煎服直指
當歸飮
因打撲損傷肺氣咳嗽吐黑血大黃蘇木生乾地黃當歸赤芍藥各等分右爲末每三錢溫酒調服得效
酒嗽
酒性大熱因傷引飮冷與熱凝於胃中不散而成濕故痰作咳嗽保命
飮酒多咳嗽靑黛瓜蔞仁右爲末薑汁煉蜜和丸櫻桃大常常含化散肺毒
酒傷肺成痰嗽以竹瀝煎紫蘇入韭汁就呑瓜蔞杏連丸又宜蜂薑丸入門
瓜蔞杏連丸
治酒痰嗽瓜蔞仁杏仁黃連各等分右爲末以竹瀝薑湯煮糊和丸服
蜂薑丸
治酒痰嗽及積痰久嗽留肺脘粘滯如膠氣不升降便香附白殭蠶炒海蛤粉瓜蔞仁蜂房杏仁神麯各等分右爲末以薑汁竹瀝入蜜和丸櫻桃大含化嚥下
一方無香附有茜根入門
久嗽
乃積痰久留肺脘粘滯如膠氣不升降或挾濕與酒而作
久嗽宜蜂薑丸加味二母丸人參淸肺湯貝母湯九仙散人參款花散天鼠散淸肺湯馬兜鈴丸加味百花膏潤肺除嗽飮諸方
貝母湯
治諸般久嗽貝母薑製乾薑生五味子陳皮半夏製柴胡桂心各五錢黃芩桑白皮各二錢半木香甘草各一錢二分半右麤末每五錢入製杏仁七箇生薑七片水煎服
一婦患積年嗽服此一貼卽愈神效本事
九仙散
治久嗽乃收功後藥收斂之劑也罌粟殼蜜炒二錢人參款冬花桑白皮桔梗阿膠珠五味子各一錢貝母半錢右剉作一貼入薑三梅一水煎服綱目
人參款花散
治久嗽罌粟殼蜜炒黃色一兩人參款冬花各五錢知母貝母半夏製各三錢右爲麤末每五錢烏梅一箇同水煎服綱目
天鼠散
治久咳嗽上氣十年諸藥不差蝙蝠除翅足燒令焦爲末和飮服之妙綱目
淸肺湯
治久嗽及痰嗽肺脹嗽黃芩一錢半桔梗赤茯苓桑白皮陳皮貝母各一錢當歸天門冬梔子杏仁麥門冬各七分五味子七粒甘草三分右剉作一貼薑三棗二水煎服回春
馬兜鈴丸
治久嗽神效馬兜鈴半夏杏仁各一兩別硏巴豆二十一粒去皮心油別硏右細末和勻以皂角煎膏和丸梧子大雄黃爲衣以烏梅湯下十丸以利爲度易老
加味百花膏
治久嗽不愈紫菀款冬花各一兩百部根五錢右爲末每三錢薑三梅一煮湯調下食後入門
潤肺除嗽飮
治遠年咳嗽如神款冬花紫菀茸麻黃陳皮石膏粉桔梗半夏桑白皮枳殼烏梅肉罌粟殼各七分人參杏仁薄荷生甘草各五分五味子九粒右剉作一貼薑三片細茶一撮同煎服正傳
火嗽
火嗽有聲痰少面赤者是或煩渴引飮脈洪數
火嗽宜貝母散淸肺飮柴胡枳桔湯淸金降火湯二母寧嗽湯抑心淸肺丸玄霜雪梨膏人參淸鎭丸滋陰淸化膏海靑丸諸方
淸肺飮
治肺熱咳嗽前胡荊芥桑白皮枳殼各一錢知母貝母薄荷赤茯苓桔梗紫蘇葉阿膠珠杏仁天門冬甘草各七分右剉作一貼入薑三梅一水煎服直指
柴胡枳桔湯
治傷寒胸脇痛潮熱咳喘痰盛麻黃杏仁枳殼桔梗柴胡黃芩半夏知母石膏乾葛各一錢甘草五分右剉作一貼入薑三水煎服醫鑑
抑心淸肺丸
治肺熱咳嗽咯血卽黃連阿膠元也方見大便蓋黃連赤茯苓能抑心火肺得其淸則嗽自止醫鑑
玄霜雪梨膏
治勞嗽久不愈消痰止嗽生津止咯唾血雪梨六十箇去心皮取汁二十鍾酸者勿用藕汁十鍾生地黃汁十鍾麥門冬煎取汁五鍾生蘿葍汁五鍾茅根汁十鍾右汁重濾去滓火上煎煉入蜜十六兩飴糖八兩柿霜八兩薑汁半盞火上再熬如稀糊則成膏矣每服三五匙醫鑑
人參淸鎭丸
治熱止嗽消痰定喘柴胡人參各一兩半生黃芩半夏甘草各七錢半麥門冬三錢陳皮五味子各二錢靑黛六錢右末水糊和丸梧子大白湯下三五十丸正傳
滋陰淸化膏
止咳嗽淸痰火滋化源肺腎乃人身之化源也生地黃熟地黃幷酒浸天門冬麥門冬各二兩黃柏鹽酒炒一兩半白茯苓山藥枸杞子白芍藥酒炒知母鹽酒炒玄參薏苡仁炒各一兩五味子七錢甘草生五錢右爲末蜜丸彈子大每一丸空心噙化嚥下
痰嗽甚加陳皮貝母各一兩回春
海靑丸
治火鬱嗽及肺脹氣急息重訶子皮海蛤粉瓜蔞仁靑黛半夏製便香附各一兩右爲末以薑汁浸蒸餠和丸菉豆大薑湯下三五十丸
夜嗽
夜間咳嗽屬陰虛宜降陰分火入門
陰分嗽者多屬陰虛治之用知母止嗽勿用生薑以其辛散故也
凡夜嗽久嗽多屬腎氣虧損火炎水涸或津液涌而爲痰須用六味地黃元方見虛勞加黃柏知母天門冬貝母橘紅以滋化源滋陰降火湯方見火門亦佳回春
夜嗽宜用滋陰淸化膏麻黃蒼朮湯諸方
麻黃蒼朮湯
治秋冬夜嗽不絶至曉方緩口苦胸痞脇痛痰唾涎沫不進飮食麻黃八錢蒼朮五錢黃芪一錢半草豆蒄六分柴胡羌活各五分防風當歸梢生甘草各四分灸甘草黃芩各三分五味子十五粒右剉分作二貼水煎服東垣
天行嗽
時令不正人多感冒咳嗽宜人參飮子一服散得效
四時感冒咳嗽宜服參蘇飮方見寒門回春
人參飮子
治天行咳嗽痰盛寒熱人參桔梗五味子赤茯苓半夏各一錢半枳殼甘草各七分右剉作一貼薑五水煎服
寒暑之交氣盛人衣厚作壅忽痰盛微熱此藥最宜若作感冒發其汗必成大病此方佳處在赤茯苓能導心熱枳殼能疎肺壅故易爲效
一服散
治時行暴嗽大半夏三箇杏仁七箇罌粟殼二箇烏梅二箇阿膠二片生薑十片紫蘇十葉甘草一錢右剉作一貼水煎服得效
通治咳嗽藥
咳而無痰者以辛甘潤其肺故咳嗽治痰爲先治痰者下氣爲上是以南星半夏勝其痰而咳嗽自愈枳殼橘紅利其氣而痰飮自下痰而能食者小承氣湯方見寒門微利之痰而不能食者厚朴湯方未詳疎導之夏月嗽而發熱者謂之熱嗽小柴胡湯四兩入石膏一兩知母五錢冬時嗽而發寒者謂之寒嗽小靑龍湯加杏仁此治法之大體也易老
咳之爲病有二咳卽出痰者脾濕勝而痰滑也有連咳十數不能出痰者肺燥勝痰濕也滑者宜南星半夏皂角灰之屬燥其脾澁者宜枳殼紫蘇杏仁之屬利其肺
外感久則鬱熱內傷久則火炎俱宜開鬱潤燥入門
嗽而脇下痛宜以靑皮疎肝氣兼用白芥子之類後以二陳湯加南星香附靑皮靑黛薑汁糊爲丸服
二陳湯治咳嗽去痰伐病根之藥除陰虛血虛火盛乾咳嗽者勿用
咳嗽通用淸金飮五嗽元諸方
淸金飮
治諸般咳嗽杏仁白茯苓各一錢半橘紅一錢二分五味子桔梗甘草各一錢右剉作一貼水煎服必用
一名杏仁五味子湯明醫
備急五嗽元
一曰氣嗽二曰飮嗽三曰燥嗽四曰冷嗽五曰邪嗽晝夜不止面目浮腫飮食不下肉桂乾薑皂莢各等分右爲末蜜丸梧子大溫水下十五丸局方
喘證有八
喘急者氣因火鬱而成稠痰在肺胃也
喘者火氣甚則氣盛而息麤也河間
呼吸急促者謂之喘喉中有聲響者謂之哮虛者氣乏身冷痰如氷實者氣壯胸滿身熱便硬入門
喘者肺主氣形寒飮冷則傷肺故其氣逆而上行衝衝而氣急喝喝而息數張口擡肩搖身滾肚者是爲喘也明理
有起居如故而息有音者乃肺之絡脈逆而不得隨經上下故也入門
火氣甚爲夏熱衰爲冬寒故病寒則氣衰而息微病熱則氣盛而息麤又寒水爲陰主乎遲緩熱火爲陽主乎急數是以寒則息遲氣微熱則息數氣盛而爲喘也河間
喘非風寒傷肺則痰火脹肺風寒則祛散痰火則疎導但火急者亦不可純用苦寒宜溫以劫之劫藥見下入門
凡喘未發以扶正氣爲主已發以散邪爲主
喘有風寒喘痰喘氣喘火喘水喘久喘胃虛喘陰虛喘諸病發喘嗽通治喘嗽藥諸方
風寒喘
尋常感冒風寒內鬱肺脹逆而爲喘風宜金沸草散方見上麻黃散人參潤肺散九寶飮方見上
寒宜加味三拗湯人參定喘湯小靑龍湯方見寒門參蘇溫肺湯五味子湯九味理中湯五虎湯止喘元諸方
冷喘則遇寒而發醫鑑
肺寒肺虛必有氣乏表怯冷痰如氷之證醫鑑
麻黃散
治傷風喘急痰壅悌唾稠粘麻黃二錢桂皮一錢二分款冬花訶子皮甘草各一錢杏仁六分右剉作一貼入細茶一錢水煎服得效
人參潤肺散
治感風寒咳嗽喘急痰壅鼻塞麻黃二錢貝母杏仁各一錢半人參甘草各一錢桔梗阿膠各五分橘紅二分半右剉作一貼入紫蘇葉二片同煎服
人參定喘湯
治肺感寒邪喘急亦治咳嗽罌粟殼蜜炒二錢五味子一錢半麻黃人參半夏麯阿膠珠甘草各一錢桑白皮五分右剉作一貼薑三煎服得效
參蘇溫肺湯
治形寒飮冷則傷肺喘喝煩心胸滿短氣人參紫蘇葉肉桂木香五味子陳皮半夏桑白皮白朮白茯苓各一錢甘草五分右剉作一貼薑三水煎服東垣
五味子湯
治寒喘麻黃二錢五味子杏仁橘紅各一錢半乾生薑桂皮甘草各一錢右剉作一貼紫蘇三葉煎服直指
加味三拗湯
治寒喘麻黃二錢陳皮一錢半杏仁五味子各一錢二分桂皮一錢甘草五分右剉作一貼薑三煎服得效
九味理中湯
治寒喘寒喘者手足冷脈沈細也縮砂硏乾薑炮蘇子厚朴桂皮陳皮甘草灸各一錢沈香木香各五分幷水磨取汁右剉作一貼薑三水煎入沈香木香汁調服回春
五虎湯
治傷寒喘急麻黃三錢石膏五錢杏仁二錢甘草一錢細茶一撮桑白皮一錢半右剉作一貼入薑三片葱白一莖水煎服醫鑑
止喘元
治冷喘蓽撥胡椒人參胡桃肉各等分右爲末蜜和兩作三十丸每一丸細嚼溫水下類聚
痰喘
痰喘者凡喘便有痰聲入門
肺實肺熱必有壅盛胸滿外鬨上炎之狀醫鑑
痰喘宜千緡湯千緡導痰湯加減三奇湯貝母散平肺散紫蘇半夏湯定喘化痰湯潤肺膏蘇子導痰降氣湯大蘿皂丸祛痰丸諸方
凡喘正發時無痰而將愈時却吐痰者乃痰在正發之時閉塞不通而喘當其時開其痰路則易安宜桔梗瓜蔞仁枳殼杏仁蘇葉前胡等引出其痰然後調其虛實實者用沈香滾痰丸方見痰門虛者補以參芪歸朮綱目
千緡湯
治痰喘數服卽安半夏七枚炮四破皂角灸甘草灸各一寸南星炮一錢右剉作一貼薑五水煎服纂要
千緡導痰湯
治痰喘不能臥一服卽安半夏七枚炮切作四片南星陳皮赤茯苓枳殼各一錢皂角甘草各一寸幷灸右剉作一貼入生薑五片水煎服醫鑑
加減三奇湯
治咳喘上氣痰涎不利半夏二錢桔梗陳皮靑皮人參桑白皮紫蘇葉杏仁五味子各一錢甘草五分右剉作一貼入薑三水煎服東垣
貝母散
治熱嗽及痰喘辰時服酉時可安卽上二母散也得效
平肺散
治喘嗽痰盛寒熱往來咽乾口燥陳皮一錢半夏罌粟殼薄荷紫蘇葉烏梅肉紫菀知母桑白皮五味子杏仁桔梗各七分甘草五分右剉作一貼薑三水煎服
紫蘇半夏湯
治喘嗽痰盛寒熱往來桑白皮二錢杏仁一錢半半夏陳皮紫蘇葉五味子紫菀各一錢右剉作一貼薑三水煎服
定喘化痰湯
治咳嗽痰喘陳皮二錢半夏南星幷製各一錢半杏仁二錢五味子甘草各八分款冬花人參各七分右剉作一貼薑五片水煎服
潤肺膏
治同上紫菀杏仁款冬花各一兩麻黃桔梗訶子細辛各五錢枯白礬一錢胡桃肉一兩生薑二兩取汁淸油八兩蜜一斤右先將油煉熟次入蜜煉去沫却下藥末攪勻每服二三匙白湯調下臨臥時
蘇子導痰降氣湯
治痰喘上氣蘇子二錢半夏當歸各一錢半南星陳皮各一錢前胡厚朴枳實赤茯苓各七分甘草五分右剉作一貼入薑三棗二水煎服必用
大蘿皂丸
治氣喘痰喘風痰食痰酒痰麪毒等證蘿葍子炒二兩皂角燒存性一兩南星半夏幷製杏仁瓜蔞仁便香附靑黛陳皮各五錢右爲末神麯糊和丸梧子大薑湯呑下六七十丸入門
祛痰丸
治風痰喘嗽人參木香天麻陳皮赤茯苓靑皮白朮各一兩皂角九錢槐角子半夏各七錢半右爲末薑汁糊和丸梧子大每五七十丸溫酒或薑湯呑下
氣喘
七情所傷氣急而無聲響
驚憂氣鬱惕惕悶悶引息鼻張呼吸急促而無痰聲者是也入門
喘者上氣急促不能以息之謂也醫鑑
氣虛氣短而喘不可用苦寒之藥火盛故也宜用人參蜜灸黃柏麥門冬地骨皮之類
氣實人因服黃芪過多而喘用三拗湯方見上以瀉其氣
氣喘宜加味四七湯方見神門四磨湯六磨湯淸金湯蘇子降氣湯方見氣門加味白朮散定肺湯杏仁半夏湯杏蘇飮調降湯加味四君子湯沈香降氣湯方見氣門
四磨湯
治七情鬱結上氣喘急人參檳榔沈香烏藥右各等分濃磨水取七分盞煎三五沸微溫服不拘時東垣
六磨湯
治同上又治胸中氣膈甚當四磨湯加木香枳殼等分製法服法同上東垣
淸金湯
治咳嗽喘急胸滿氣逆坐臥不安陳皮赤茯苓杏仁阿膠珠五味子桑白皮薏苡仁紫蘇葉百合貝母半夏麯款冬花各七分罌粟殼人參甘草各三分右剉作一貼入薑三棗二梅一箇同煎服綱目
加味白朮散
治氣虛喘急飮食不進又治喘嗽飮酒必發者卽參苓白朮散方見內傷加陳皮半夏各一錢右作一服入薑三片桑白皮七寸同煎服得效
定肺湯
治上氣喘嗽紫菀茸五味子橘皮蘇子杏仁桑白皮半夏枳殼甘草各一錢右剉作一貼入薑五片紫蘇五葉水煎服直指
杏仁半夏湯
治肺氣不足喘嗽杏仁半夏桔梗陳皮赤茯苓防己桑白皮白礬各一錢皂角薄荷各五分甘草一寸右麤末作一貼薑三水煎服
杏蘇飮
治上氣喘嗽浮腫紫蘇葉二錢紫菀甘草各一錢陳皮桔梗麻黃桑白皮阿膠珠各七分半五味子大腹皮烏梅肉杏仁各五分右剉作一貼入薑五片水煎服
調降湯
治喘嗽上氣枳殼一錢三分甘草一錢半夏桔梗赤茯苓靑皮陳皮蘇子檳榔葶藶子炒各七分白豆蒄木香縮砂紫蘇葉各五分右剉作一貼薑五水煎服直指
加味四君子湯
治氣喘人參白朮各一錢一分甘草一錢當歸八分赤茯苓陳皮厚朴縮砂蘇子桑白皮各六分沈香木香各五分幷水磨取汁右剉作一貼入薑三棗二水煎和二香汁調服回春
火喘
手太陰之脈是動則肺脹滿膨膨而喘咳所生病者咳嗽上氣喘喝煩心胸滿靈樞
是皆衝脈之火行于胸中而作也
平居則氣平和行動則氣促而喘者是衝脈之火上攻也有老人素有喘或吐唾血痰平居則不喘稍行動則氣促喘急以滋腎丸方見小便空心服七八十丸其證大減此泄衝脈之火邪故如此其效也東垣
火炎於肺胃而喘者乍進乍退得食則減食已則喘大槪胃中有實火膈上有稠痰食入於咽墜下稠痰喘卽暫止稍久食已入胃反助其火痰再升上喘反大作俗不知此作胃虛治以燥熱之藥以火濟火也昔葉都督患此諸藥不愈後以導水丸方見下門利五六次而安
熱喘者發于夏不發于冬醫鑑
火喘用白虎湯方見寒門加瓜蔞仁枳殼黃芩煎服神效又雙玉散亦效綱目
火喘以導痰湯方見痰門加芩連梔子杏仁瓜蔞仁以淸金降火消痰入門
火喘宜麥門冬湯加減瀉白散滋陰降火湯方見火門加味生脈散瀉火淸肺湯玉液散玉華散諸方
華佗云盛則爲喘減則爲枯活人書云發喘者氣有餘也凡看文字須會得本意肺氣若盛而有餘則當淸肅下行而不喘以其火入于肺衰與不足而爲喘焉故言盛者言肺中之火盛也有餘者言肺中之火有餘也故瀉肺火以苦寒之劑實補肺也綱目
雙玉散
治熱喘痰涌如泉寒水石石膏各等分右爲細末每取三錢人參湯調下保命
麥門冬湯
治火喘麥門冬三錢半夏二錢人參一錢甘草五分粳米一合大棗三枚右剉作一貼水煎服日二仲景
肺脹滿膨膨而喘咳者多用五味子而人參次之麥門冬又次之黃連少許甚則交兩手而瞀者眞氣大虛也若氣短加黃芪五味子人參若氣盛去五味子人參加黃芩荊芥穗東垣
一婦素有痰嗽忽一日大喘痰出如泉身汗如油脈浮而洪似將命絶速用麥門冬四錢人參二錢五味子一錢半煎服一貼喘定汗止三貼痰漸少再加瓜蔞仁一錢半白朮當歸芍藥黃芩各一錢服二十餘貼而安此門冬五味人參之功也本草
加減瀉白散
治陰氣在下陽氣在上咳嘔喘促桑白皮一錢半地骨皮赤茯苓各一錢二分人參八分陳皮五味子各五分靑皮甘草各三分粳米一撮右剉作一貼水煎服東垣
加味生脈散
治脈伏喘促手足厥逆用此救之五味子三錢人參麥門冬杏仁陳皮各二錢右剉作一貼入薑五棗二水煎服
氣虛喘甚者單人參湯頻服之喘定者生不定者死或元氣素虛傷寒汗下後氣短氣促氣喘目反脈微精神困怠者危以此救之入門
瀉火淸肺湯
治火喘片芩一錢梔子枳實桑白皮陳皮杏仁赤茯苓蘇子麥門冬貝母各八分沈香五分水磨取汁朱砂五分水飛右剉作一貼水煎入沈香汁朱砂末竹瀝調服回春
玉液散
治喘嗽口乾煩渴瓜蔞根知母貝母炒各一兩人參甘草各五錢右爲末每二錢先熔黃蠟二錢入米飮同調服之得效
玉華散
治咳嗽上喘淸肺氣利咽膈甜葶藶炒桑白皮炒天門冬馬兜鈴半夏紫菀杏仁貝母百合人參各一錢百部根甘草各五分右剉作一貼入薑四棗二水煎服
水喘
水氣者漉漉有聲怔冲喘息宜葶棗散入門
病人飮水多必暴喘滿
支飮喘不得息葶藶大棗瀉肺湯甚效仲景
水腫腹脹而喘者蓋喘必生脹脹必生喘二證相因皆小便不利肺主氣先喘而後脹者宜淸金降火而行水次之脾主濕先脹而後喘者宜燥濕行水而淸金次之入門
支飮喘不得臥加短氣倚息其脈平小靑龍湯方見寒門主之仲景
夫不得臥臥則喘者是水氣之客也水者循津液而流也腎者水藏主津液主臥與喘也宜神秘湯綱目
濕熱作喘宜平氣散加減瀉白散寶監
水喘停飮胸膈滿悶脚先腫也宜平肺湯杏蘇飮諸方
葶棗散
治水喘或面浮葶藶子炒黃爲末大棗十枚濃煎去棗調二錢服入門
葶藶大棗瀉肺湯
治肺癰喘不得臥又治支飮喘急葶藶子炒黃色爲末蜜和大如彈丸以大棗二十枚水三升煎取二升去棗入一丸更煎取一升頓服之
孫兆治一人吐痰頃間已及一升喘咳不已服此一貼已覺胸中快利略無痰唾矣綱目
神秘湯
治上氣喘急不得臥臥則喘者水氣逆行上承于肺肺得水而浮使氣不得流通其脈沈大宜服此紫蘇葉橘紅桑白皮各二錢人參赤茯苓半夏各一錢木香五分右剉作一貼入生薑五片水煎服日二綱目
平氣散
治濕熱喘急白牽牛頭末二兩半生半炒大黃七錢陳皮去白五錢靑皮檳榔各三錢右細末每三錢薑湯調下
一婦人本肥盛霖雨時因飮酒及潼乳得腹脹喘滿聲聞舍外不得安臥大小便澁滯氣口脈大兩倍於人迎沈緩有力此因濕熱大盛而爲喘邪氣盛則實實者宜下之用此藥一服減半再服喘止但有胸滿口乾時時咳嗽再與加減瀉白散全愈寶監
加減瀉白散
桑白皮地骨皮知母桔梗陳皮靑皮各一錢片芩甘草各五分右剉作一貼水煎服寶監
平肺湯
肺與腎皆以至陰積水喘急咳嗽蓋水承之也葶藶子炒二錢桑白皮炒桔梗枳殼半夏紫蘇葉各一錢麻黃七分半甘草五分右剉作一貼薑五水煎服直指
久喘
久病氣短不能接續似喘非喘者單人參湯或調中益氣湯方見內傷服之
諸喘久不止宜小蘿皂丸或人參淸肺飮方見上倍入粟殼澁之入門
久喘未發時服人參半夏丸已發時用沈香滾痰丸方見痰門卽滾痰丸累效河間
久喘宜人參紫菀湯定喘湯蠟煎散金不換散人參潤肺丸諸方
單人參湯
治氣虛喘急人參一兩剉水煎頻服之入門
一人傷寒咳嗽喉中聲如齁與獨參湯一服鼾聲除服至二斤乃愈綱目
小蘿皂丸
治久喘最妙蘿葍子蒸二兩皂角煆五錢南星以白礬水浸曬瓜蔞仁海粉各一兩右爲末薑汁入蜜和勻搗作丸櫻桃大含化嚥下綱目
人參半夏丸
化痰墜涎止嗽定喘治風痰茶痰食痰一切痰病海蛤粉二兩半夏乾薑白礬寒水石各一兩人參赤茯苓薄荷南星炮各五錢藿香二錢半右爲末水糊和丸梧子大薑湯下三十丸日三醫監
人參紫菀湯
治咳嗽喘急久不愈罌粟殼薑製二錢縮砂一錢半杏仁款冬花各一錢五味子桂枝各五分人參紫菀甘草各四分右剉作一貼入薑五梅一箇水煎服
定喘湯
治肺虛久喘歌曰和劑須投定喘湯阿膠半夏及麻黃人參四兩同甘草四兩桑皮五味强罌粟二錢須蜜灸三錢煎服用生薑多年氣喘從今愈始信良醫有妙方寶監
此方與上人參定喘湯同但兩錢之數異宜考
蠟煎散
治虛勞久喘嗽或咯膿血杏仁人參麥門冬山藥白茯苓貝母百合鹿角膠無則阿膠代之甘草灸各等分右爲麤末每三錢入黃蠟皂角子大同水煎溫服
金不換散
治喘嗽久不已罌粟殼蜜炒五錢枳殼四錢杏仁甘草各三錢右剉作二貼入薑三梅一煎服得效
人參潤肺丸
治肺虛咳喘日久成勞知母三兩桔梗桂皮各二兩半人參款冬花杏仁細辛甘草各二兩右爲末蜜丸芡實大每一丸細嚼薑湯下入門
胃虛喘
胃虛極則氣上逆擡肩擷肚喘而不休生脈散加杏仁陳皮白朮服入門
胃喘則身熱而煩經云胃爲氣逆又云犯賊風虛邪者陽受之陽受之則入六府入六府則身熱不時臥上爲喘呼又云陽明厥則喘而惋惋則惡人或喘而死者或喘而生者何也厥逆連藏則死連經則生此胃喘宜加減白虎湯之類綱目
陰虛喘
血虛則陽無所依附而上奔宜四物湯倍芍藥加人參五味子以收之入門
陰虛者氣從臍下直衝淸道而上宜降氣滋陰醫鑑
陰虛喘宜降心火補眞陰益精血四物湯合二陳湯加枳殼黃芩知母黃柏入門
陰虛火動痰喘不絶聲者急則治其標宜玄霜雪梨膏緩則治其本宜滋陰淸化膏回春
凡喘不得臥其脈浮按之虛而澁者爲陰虛去死不遠愼勿下之必死宜四物湯加竹瀝童便靑黛麥門冬五味子枳殼紫蘇葉綱目
陰虛喘宜寧肺湯潤肺豁痰寧嗽湯人參五味子散諸方
寧肺湯
治肺虛咳嗽喘急發熱自汗阿膠一錢半川芎當歸白芍藥熟地黃白朮五味子麥門冬人參桑白皮白茯苓甘草各七分右剉作一貼入薑五煎服諸方
潤肺豁痰寧嗽湯
治陰虛喘急及痰嗽陳皮半夏熟地黃黃柏知母二味幷酒炒各八分白茯苓七分黃芩酒洗貝母天門冬麥門冬紫菀酒洗款冬花酒洗桔梗當歸甘草各六分右剉作一貼入薑三水煎服醫鑑
人參五味子散
治氣血勞傷虛損喘嗽膿血寒熱盜汗人參五味子桔梗白朮白茯苓熟地黃當歸甘草各七分地骨皮前胡桑白皮枳殼黃芪陳皮柴胡各五分右剉作一貼入薑三片水煎服日三
諸傷發喘嗽
凡人夜行則喘出於腎淫氣病肺有所墮恐喘出於肝淫氣害脾有所驚恐喘出於肺淫氣傷心渡水跌仆喘出於腎與骨當是之時勇者氣行則已怯者着而爲病也內經
吃酸成嗽宜甘膽丸食熱致嗽宜葶藶散紫菀茸湯渡仆致嗽宜杏參散打撲致嗽宜當歸飮方見上
甘膽丸
治吃酸搶喉因成喘嗽不止諸藥無效甘草二兩去赤皮作二寸段中半劈開用猪膽汁五枚浸三日取出灸乾爲細末煉蜜和丸菉豆大每服四五十丸茶淸呑下臥服神效曾有人患此病諸藥不效用此一服愈聖惠
葶藶散
治過食煎炒及酒以致喘急不得臥及治肺癰甜葶藶子炒瓜蔞仁薏苡仁桑白皮升麻葛根桔梗各一錢甘草五分右剉作一貼薑三水煎服入門
紫菀茸湯
治過食煎煿邪熱傷肺咳嗽咽痒痰多喘急脇痛紫菀茸經霜桑葉款冬花百合杏仁阿膠珠貝母蒲黃炒半夏各一錢犀角人參甘草各五分右剉作一貼薑五水煎服
杏參散
治墜墮驚恐渡水跌仆喘急不安杏仁人參大腹皮陳皮檳榔白朮訶子半夏桂心紫菀桑白皮紫蘇葉甘草各七分右剉作一貼薑三水煎服入門
喘嗽通治藥
宜杏參散含膏丸定喘化痰散杏膠飮鷄鳴丸二方
杏參散
通治咳嗽喘急杏仁人參桑白皮桃仁各一錢半右剉作一貼薑三棗二煎服局方
含膏丸
通治喘嗽葶藶子一兩隔紙熬令黑知母貝母各一兩右同爲末以棗肉半兩別消砂糖一兩半和勻爲丸如彈子大新綿裹一丸含之徐徐嚥津甚者不過三丸效本草
定喘化痰散
治喘至妙定喘化涎猪蹄甲四十九箇淨洗控乾每甲納半夏白礬各一字入罐內封閉勿令煙出火煆通赤放冷細硏入麝香一錢以糯米飮調下一錢本草
杏膠飮
治十六般哮嗽杏仁明膠各一兩馬兜鈴半夏製人參甘草各五錢右細末每二錢水一盞薑三片煎至七分臨臥服
心嗽加乾葛
肝嗽加烏梅一箇大米十四粒
脾嗽入薑三片棗二枚
胃嗽入蛤粉煎
膽嗽加茯神茶淸調下
肺嗽入桑白皮煎
膈嗽薑汁調嚥下
勞嗽入秦芃煎
冷嗽入葱白三寸煎
血嗽入當歸棗子煎
暴嗽入烏梅生薑煎
産嗽入甘草三寸黃蠟少許煎
氣嗽入靑皮煎
熱嗽蜜一匙葱白煎
哮嗽入半夏三枚煎
腎嗽入黃芪白飴糖煎服卽效本草
鷄鳴丸
治十八般咳嗽哮喘吐血諸證如神知母炒四兩旋覆花陳皮馬兜鈴麻黃甘草灸各一兩桔梗人參各五錢阿膠珠款冬花五味子各四錢杏仁葶藶子炒半夏製各三錢右爲末蜜丸彈子大每一丸烏梅薑棗煎湯嚼下日三
十八般者肝咳心咳脾咳肺咳腎咳胃咳小腸咳大腸咳膽咳膀胱咳三焦咳內因咳外因咳不內外因咳氣咳寒咳熱咳暴咳也回春
鷄鳴丸
通治喘嗽知母酒炒貝母炒陳皮去白桑白皮蜜炒款冬花旋覆花天門冬麥門冬人參葶藶子炒桔梗杏仁麩炒半夏薑製阿膠珠甘草各等分右爲末蜜丸彈子大以烏梅湯或薑湯化下一丸中朝
喘嗽宜辨寒熱
因風者遇風則嗽甚因寒者値寒則嗽劇因熱者遇熱則嗽卽發更有一驗甚的但問遇夜飮酒夜間如何若喫酒後嗽甚則有熱也喫酒了嗽減則有寒也涎淸白者有寒也黃濁者有熱也局方
喘嗽宜分虛實
治法最要分肺虛實若肺虛久嗽宜五味子款冬花紫菀馬兜鈴之類補之若肺實有火邪或新嗽宜黃芩天花粉桑白皮葶藶子之類瀉之正傳
久病氣虛而喘宜阿膠人參五味子新病氣實而喘宜桑白皮苦葶藶
肺之生病嗽喘大抵秋冬則實春夏則虛若實則面赤飮水身熱痰盛涕唾稠粘或咽乾面腫若虛則面白脫色氣少不語喉中有聲痰唾淸利
肺感微寒八九月間肺氣大旺病嗽者病必實非久病也宜瀉之錢乙
喘嗽聲嘶
喘嗽聲嘶乃血虛受熱靑黛蛤粉爲末蜜丸常常噙化
宜用芩連四物湯醫鑑詳見聲音門
喘嗽上氣出於腎虛
夫腎虛爲病不能納諸氣以歸元故氣逆而上咳嗽痰盛或喘或脹髓虛多唾足冷骨痿胸腹百骸俱爲之牽掣其嗽愈重其聲愈乾君子當於受病之處圖之可也
抑猶有說焉肺出氣也腎納氣也肺爲氣之主腎爲氣之藏凡咳嗽暴重動引百骸自覺氣從臍下逆奔而上此腎虛不能收氣也當以補骨脂安腎元方見虛勞主之毋徒從事於寧肺直指
下元虛冷腎氣不得歸元上喘氣急宜安腎元八味丸二方幷見虛勞人參湯呑下空心得效
咳嗽煩寃者腎氣之逆也內經
喘嗽劫藥
諸喘不止椒目極細末每一二錢薑湯調服止之止後因痰治痰因火治火虛弱者勿用
諸喘劫藥蘿葍子蒸熟一兩皂角燒灰三錢右爲末薑汁加蜜丸服
治嗽劫藥五味子五錢甘草二錢半五倍子芒硝各一錢末蜜丸噙化
喘嗽熏藥
久喘嗽非此不除南星款冬花鵝管石無則石鍾乳代佛耳草雄黃等分爲末拌艾以生薑一片留舌上次用艾燒之須令煙入喉中一方無佛耳草有鬱金
久咳夜咳冬咳風入肺竅者宜熏之入門
久嗽風入肺鵝管石雄黃鬱金各一錢款冬花三錢爲末每取二錢拌艾捲作筒子燒煙吸入口中溫茶常呷下入門
款冬花如鷄子大蜜拌潤之用有觜瓦缾中燒藥却以缾觜當口吸煙嚥之甚效綱目
無款冬花則用紫菀茸如上法熏之亦佳俗方
哮證
哮以聲響言喘以氣息言
哮卽痰喘甚而常發者入門
哮吼者肺竅中有痰氣也回春
治哮專主乎痰宜吐法吐藥中多用醋不可用凉藥必帶表散此寒包熱也必須薄滋味
哮喘遇冷則發者有二證一者屬中外皆寒宜東垣參蘇溫肺湯方見上一者屬寒包熱宜越婢加半夏湯等發表之劑方見下或預於八九月未寒之時用承氣湯方見寒門下其熱至冬寒時無熱可包自不發作綱目
一少年病哮十月則發一遍正當九月十月之交此疾不得汗泄宜溫散麻黃黃芩每貼用一錢半爲細末入薑汁水煎臨臥時服之與小胃丹方見痰門十二丸津嚥下
喘促喉中如水鷄響者謂之哮氣促而連續不能以息者謂之喘正傳
哮病氣實者用紫金丹二十丸吐去其痰虛者止服二三丸則不吐臨發時用此劫之丹溪方去豆豉更妙
水哮者因幼時水蓄於肺爲痰宜金沸草散方見上小靑龍湯方見寒門或葶棗散
風痰哮者千緡導痰湯方見上
欲斷根者宜服定喘湯黃芩利膈丸方見痰門
遇厚味發者淸金丸
久不得睡者兜鈴丸入門
哮喘宜用奪命丹立定散解表二陳湯五虎二陳湯三白丸諸方
紫金丹
治哮喘不得臥須三年後者可服信砒末一錢淡豆豉搗爛一兩精猪肉細切四兩三味拌和分作三分用紙筋泥包裹烘令泥乾却用炭火煆靑煙出盡爲度放地上一宿出火毒取爲末湯浸蒸餠和丸菉豆大食後冷茶淸下大人二十丸小兒七丸忌一應鹹物湯水之類入門
紫金丹
凡遇天氣欲作雨便發齁喘甚至坐臥不得飮食不進此乃肺竅中積有冷痰承天陰寒氣從背口鼻而入則肺脹作聲此病有苦至終身者亦有子母相傳者每發卽服不過七八次覺痰腥臭吐出白色是絶其根本也白砒一錢生用枯白礬三錢別硏淡豆豉一兩水潤去皮蒸硏如泥右末合和撚作丸如菉豆大冷茶送下七丸甚者九丸以不喘爲愈不必多服久久服之奏效必矣回春
定喘湯
歌曰諸病原來有藥方惟愁齁喘最難當麻黃桑杏尋蘇子白果冬花更又良甘草黃芩同半夏水煮百沸不須薑病人遇此仙丹藥服後方知定喘湯
治哮喘神方麻黃三錢杏仁一錢半片芩半夏桑白皮蘇子款冬花甘草各一錢白果卽銀杏二十一箇去殼碎炒黃色右剉作一貼水煎服不拘時回春
淸金丸
治哮喘遇厚味發者蘿葍子淘洗蒸熟曬乾爲末一兩皂角燒存性爲末三錢右末薑汁浸蒸餠和丸如蘿葍子大每取三四十丸淡薑湯呑下入門
一名淸金丹
兜鈴丸
治齁䶎喘促不得臥馬兜鈴杏仁蟬退各一兩信砒煆三錢右爲末棗肉和丸葵子大臨臥以冷葱茶淸送下六七丸入門
奪命丹
治齁䶎喘嗽上氣信砒一錢白礬二錢白附子三錢天南星四錢半夏五錢右先將信砒白礬於石器內火煆紅出火黃色爲度切不可犯鐵器却入餘藥末和勻薑汁麪糊和丸如黍米大朱砂爲衣每服七丸小兒三丸井水呑下忌食熱毒物
此方治痰喘劫劑也病安之後卽用知母茯苓湯人參五味散寧肺湯以補虛可也
立定散
治哮吼秘方大皂角一箇劈開去子入巴豆肉鐵線札緊灸焦黃色末每一錢用半夏杏仁各一錢香油煮黃俱爲細末每柿餠一枚入一錢細嚼服之溫水送下醫鑑
解表二陳湯
治哮吼二陳湯方見痰門一貼加紫蘇葉麻黃杏仁桑白皮紫菀貝母桔梗各五分右薑三煎服醫鑑
五虎二陳湯
治哮吼喘急痰盛石膏二錢麻黃杏仁陳皮半夏赤茯苓各一錢人參八分甘草五分木香沈香各五分水磨取汁右剉作一貼入薑三葱二蜜少許水煎後入二香汁調和服醫鑑
三白丸
治吼氣大白半夏一兩生用白砒白礬雄黃巴豆霜各三錢右將白礬熔化入砒末於礬內焙乾取出擂爛再炒成砂同前藥爲末薑汁麪糊和丸粟米大桑白皮湯呑下十丸回春
一名雄黃丸十二方
肺脹證
咳而上氣煩躁者爲肺脹欲作風水發汗卽愈
咳而上氣此爲肺脹其人喘目如脫狀脈浮大者越婢加半夏湯主之
肺脹咳而上氣煩躁而喘脈浮者心下有水氣小靑龍湯方見寒門加石膏主之仲景
肺脹主收斂用訶子靑黛杏仁佐以海粉便香附瓜蔞仁半夏麯薑汁與蜜調和作丸噙化
肺脹而嗽或左或右不得眠此痰挾瘀血礙氣而病宜養血以流動乎氣降火疎肝以淸痰四物湯加桃仁訶子靑皮竹瀝之類
肺脹痰嗽睡不安宜淸化丸方見上
越婢湯
石膏四錢麻黃二錢甘草一錢右剉作一貼入生薑五片大棗二枚加半夏二錢右剉水煎服之金匱
肺痿證
熱在上焦者因咳爲肺痿肺痿之病從何得之師曰或從汗出或從嘔吐或從消渴小便利數或從便難又被快藥下利重亡津液故得之
肺痿吐涎沫而咳者宜生薑甘草湯
肺痿吐涎沫而不咳者其人不渴必遺尿小便數所以然者以上虛不能制下故也此爲肺中冷必眩多吐涎甘草乾薑湯以溫之仲景
肺痿咳唾咽燥欲飮水者自愈自張口者短氣也脈經
寸口脈數其人咳口中反有濁唾涎沫者此爲肺痿之病若口中辟辟燥咳胸中隱隱痛脈反滑數此爲肺癰仲景
肺痿之證寒熱往來自汗咳唾口中涎多知母茯苓湯主之火盛者人參平肺散主之或爲丸含化喘急面浮者葶棗散方見上大槪養肺養氣養血淸金降火入門
肺痿將變爲癰宜紫菀散海藏
咳嗽有濁唾涎沫或咳嗽唾中有紅線膿血名曰肺痿熱在上焦故也宜門冬淸肺飮人參養肺湯劫勞散噙化仙方諸方
生薑甘草湯
治肺痿咳吐涎沫生薑五錢人參二錢甘草灸三錢大棗五枚右剉作一貼水煎服日二仲景
甘草乾薑湯
治肺痿吐涎沫而不咳甘草灸四錢乾薑炮二錢右剉作一貼水煎服仲景
知母茯苓湯
治肺痿喘嗽寒熱往來自汗知母赤茯苓黃芩各一錢人參半夏製各七分五味子款冬花桔梗麥門冬柴胡各五分白朮甘草各六分川芎阿膠珠各四分薄荷三分右剉作一貼水煎服入門
人參平肺散
治心火刑肺傳爲肺痿咳嗽喘嘔痰涎壅盛寒熱盜汗桑白皮二錢知母人參地骨皮甘草灸各一錢天門冬赤茯苓各八分陳皮靑皮各五分五味子二十粒右剉作一貼薑三水煎服東垣
紫菀散
治肺痿咳唾膿血欲變成癰紫菀知母貝母各一錢半人參桔梗赤茯苓各一錢阿膠珠甘草各五分五味子三十粒右剉作一貼薑三水煎服入門
門冬淸肺飮
治肺胃虛弱氣促氣喘或吐唾血將成肺痿證紫菀茸二錢黃芪白芍藥甘草各一錢半人參麥門冬各一錢當歸身六分五味子十五粒右剉作一貼水煎服東垣
人參養肺湯
治肺痿證咳嗽有痰午後熱幷聲颯者柴胡二錢桑白皮一錢赤茯苓五味子貝母杏仁枳實桔梗各七分人參阿膠珠甘草各五分右剉作一貼薑三棗二水煎服
劫勞散
治心腎俱虛勞嗽二三聲無痰遇夜發熱熱過卽冷時有盜汗四肢倦怠飮食減少體劣黃瘦此藥能治微嗽唾中有紅線名曰肺痿若不治便成羸劣之疾也方見虛勞
噙化仙方
治痰盛咳喘吐膿血名曰肺痿甜梨汁生蘿葍汁生薑汁白砂糖款冬花桔梗紫菀各二兩五味子一兩右共熬去滓成膏入人參末一兩和丸彈子大臨臥噙化一丸回春
咳逆證
咳逆一曰吃逆乃氣病也氣自臍下直衝上出於口而作聲之名也內經曰諸逆衝上皆屬於火古方悉以胃弱言之而不及火且以丁香柿蔕竹茹陳皮等劑治之未審孰爲降火孰爲補虛人之陰氣依胃爲養胃土損傷則木來侮之矣陰爲火所承不得內守木挾相火承之故直衝淸道而上言胃弱者陰弱也虛之甚也
孫眞人云咳逆遍尋方論無此名稱蓋咳逆者噦逆之名古人以咳逆爲噦耳大抵咳逆者卽內經所謂病甚者其聲噦是也啘者今人所謂乾嘔是也類聚
咳逆者氣逆上衝而作聲也俗謂之𩚚逆是也其發也或三五聲而止或七八聲而止或有連續不絶收氣不回者或有病久脾胃衰敗而發咳逆額上出汗連聲不絶者最爲惡候乃不治之證也醫鑑
咳逆與噦爲一
噦病成無己許學士謂之吃逆是也或曰東垣海藏以噦爲乾嘔陳無擇又以爲咳逆何也答曰靈樞經云噦以草刺鼻令嚔嚔而已無息而疾迎引之立已大驚之亦可已詳此三法正是治吃逆之法今人用紙撚刺鼻便嚔嚔則吃逆立止或閉口鼻氣使之無息亦立已或作寃盜賊大驚駭之亦已此以噦爲咳逆爲得經旨也謂之噦者吃聲之重也謂之吃者噦聲之輕也皆因病聲之輕重而名之也綱目
咳逆古人謂之𩜺是也仲景
咳逆治法
咳逆當分有餘不足不足者因內傷及大病後發其證胃弱面靑肢冷便軟
有餘者因外感胃燥及大怒大飽而發其證面紅體熱便閉入門
凡吐利後多作噦此由胃中虛膈上熱故噦或至八九聲相連收氣不回至於驚人者若傷寒及久病得此甚惡三因
咳逆陰證胃寒脈細或吐下虛極宜橘皮乾薑湯橘皮半夏生薑湯丁香柿蔕散羌活附子湯或三香散
咳逆陽證發熱口苦胸滿脈數宜小柴胡湯方見寒門加橘皮竹茹或橘皮竹茹湯半夏生薑湯活人
傷寒熱病陽明內實失下而發噦者宜調胃承氣湯大柴胡湯
咳逆者火熱奔急上行而肺陰不納何其當哉故便秘者大承氣湯下之便軟者瀉心湯主之四方幷見寒門易老
又有雜病咳逆五條詳見于下
痢後咳逆
痢後咳逆以人參白朮煎湯調益元散方見暑門頻服自止
胃氣不足不能接續而噦作者宜補中益氣湯方見內傷加竹茹生薑炮附子一片煎服
氣從臍下逆上夜分轉甚者四物湯加黃柏知母陳皮竹茹生薑入門
凡咳逆多發於痢後由中氣虛甚也補中益氣湯調中益氣湯方見內傷多用甚佳入門
食塞咳逆
飮食塡塞胸中或食物太甚噎而不下發爲咳逆宜二陳湯加枳殼縮砂紫蘇葉或三香散入門
帝曰人之噦者何氣使然岐伯曰穀入于胃胃氣上注于肺今有故寒氣與新穀氣俱還入于胃新故相亂眞邪相攻氣幷相逆復出于胃故爲噦靈樞
宜服藥且取嚔以通之入門
痰閉咳逆
痰閉於上火動於下無別證忽然發噦從胸中起者宜用二陳湯加芩連桔梗梔子薑汁炒煎服或人參蘆煎湯服而吐之則愈蓋參蘆瀉肺肺衰氣降而火土復位矣入門
痰挾氣虛發噦宜六君子湯方見痰門正傳
水結咳逆
胃中虛冷不能食者飮水則噦仲景
或飮水太過成水結胸而發噦宜小陷胸湯或小靑龍湯去麻黃加炮附子煎服二方幷見寒門正傳
飮水過多而吃逆者別無惡候五苓散主之方見寒門綱目
過笑咳逆
笑噦食噦皆屬有餘之證以紙撚探鼻取嚔或久閉氣可止綱目
咳逆易治難治證
噦聲頻密相連者爲實可治若半時噦一聲者爲虛難治多死死在朝夕
咳逆至七八聲相連收氣不回者難治綱目
橘皮乾薑湯
治胃寒咳逆橘皮二錢人參一錢半通草乾薑桂心甘草灸各一錢右剉作一貼水煎服活人
橘皮半夏生薑湯
治同上陳皮半夏各二錢乾生薑人參通草各一錢右剉作一貼水煎服之正傳
丁香柿蔕散
治大病後胃中虛寒咳逆丁香柿蔕人參白茯苓橘皮良薑半夏製各五錢甘草二錢半生薑七錢半右爲麤末每三錢水煎承熱頓服或調蘇合香元服之尤妙一方七味各一錢甘草半錢剉煎服亦可綱目
一名溫中散醫鑑
羌活附子湯
治同上羌活附子炮茴香炒乾薑炮木香丁香各一錢右剉作一貼入鹽一撮同煎服醫鑑
三香散
治胃冷咳逆沈香白豆蔲紫蘇葉各等分右爲末每一錢以柿蔕煎湯調下入門
橘皮竹茹湯
治胃虛膈熱而咳逆橘皮三錢人參二錢靑竹茹四錢甘草一錢右剉作一貼入薑五棗二水煎服加白朮枳殼尤妙
一名陳皮竹茹湯入門
半夏生薑湯
治噦欲死半夏製五錢生薑切一兩右剉入靑竹茹鷄子大水煎服活人
一名鮮陳湯醫鑑
取嚔法
一人患傷寒將愈忽患咳逆百藥無效遂用皂角末吹鼻得嚔而止少時又吃又吹又止凡百餘次自是漸疎二三日而止此合靈樞草刺鼻嚔之法同綱目
齅法
咳逆久不止服藥無效宜用齅法灸法治之活人
硫黃齅法
硫黃乳香各二錢以酒煎之急令患人當鼻下嗅其氣活人
雄黃齅法
雄黃二錢酒一盞煎至七分急令患人嗅其熱氣卽止活人
一方
治咳逆久不止將乳香紙捲作筒燒煙熏鼻中吸之回春
禁忌法
凡火嗽忌用人參半夏陳皮等燥藥入門
凡氣嗽忌用罌粟殼肉豆蔲等澁藥入門
凡咳嗽口乾咽燥有痰者不可用南星半夏宜用瓜蔞仁貝母若飮水者又不宜瓜蔞恐泥膈不鬆快耳
嗽喘咳逆不治證
咳而羸瘦脈堅大者死
咳而脫形發熱脈小堅急者死靈樞
凡咳喘至肺脹有咽瘡失音者必死入門
脈數有熱喘咳吐血上氣不得臥者死
上氣面浮腫肩息脈浮大不治又加脹尤甚正傳
咳嗽肺脹鬱遏不得眠者難治
凡喘煩躁無脈身冷神昏者死仲景
髮汗如油汗出如珠不流擡肩擷肚喘而不休胸前高起手足厥冷脈散及數者皆死入門
汗出髮潤喘者爲肺絶
身汗如油喘者爲命絶
直視譫語喘滿者不治
諸有篤病正氣欲絶之時邪氣盛行多壅逆而爲喘然則喘之危惡又安可以尋常目之直指
久嗽不止成勞或聲瘂或喉生瘡者不治回春
凡咳逆小便閉澁或腹滿者不治脈見沈微散者死仲景
瀉痢後咳逆及傷寒結胸發黃而咳逆俱難治回春
傷寒及久病得咳逆俱爲惡候服藥不效則宜灸之必差灸而不差則必不救矣資生
單方
凡二十三種有人參胡桃湯參桃湯
人參
主肺虛氣短氣促咳嗽喘急人參膏方見氣門獨參湯方見上皆有奇效
治氣虛喘人參一寸胡桃二箇去殼不去皮右剉入薑五水煎服名人參胡桃湯一名參桃湯蓋人參定喘帶皮胡桃斂肺也直指
肺虛合用人參如初感風寒邪盛及久嗽鬱熱不可用反增喘滿嗽劇宜以沙參或玄參代之
五味子
主咳嗽上氣身熱
五味收肺氣乃火熱必用之藥東垣
人參五味子麥門冬治肺虛自汗或少氣而喘蓋聖藥也綱目
久嗽必用五味子東垣之法然驟用之恐閉住其邪必先發散之或兼用可也
生薑
主咳嗽上氣
生與乾幷治嗽本草
治嗽多用生薑以其辛能發散也正傳
咳嗽喘急生薑一升半砂糖五兩同煎減半常服之千金
久患咳逆生薑汁半合蜜一匙煎令熟溫分三服本草
瓜蔞實
治痰嗽利胸膈取實肥大者割開取子凈洗槌破瓜細切焙乾半夏四十九枚湯洗十遍切焙爲末用洗瓜蔞水幷子瓤同熬成膏硏細爲丸梧子大薑湯下二十丸本草
瓜蔞子甘能補肺潤能降氣宜爲治嗽要藥也
半夏
治痰嗽上氣及形寒飮冷傷肺而咳半夏製生薑切各半兩煎服卽效易老
葶藶子
主肺氣壅上氣喘促或面浮取子炒黃色爲末二錢棗湯調下得效
苧麻根
治哮喘取根和砂糖爛煮時時細嚼嚥下永絶病根神效正傳
馬兜鈴
主咳嗽喘促氣急坐息不得兜鈴二兩去殼只取裏面子童便拌炒甘草灸一兩右爲末每一錢水煎溫呷或含末嚥汁亦得本草
馬兜鈴去肺熱補肺也正傳
桑白皮
治肺氣喘滿咳嗽或吐血桑皮四兩泔浸三宿剉細糯米一兩焙乾右同爲末米飮調下一二錢本草
桑白皮瀉肺氣然性不純良用之多者當戒蓋以出土者有毒故也
皂莢
主咳嗽上氣唾濁坐不得臥酥灸爲末蜜丸梧子大棗湯呑下三丸日三湯液
鯉魚肉
主咳嗽燒爲灰糯米飮調下一二錢或取肉作膾以薑醋食之亦佳本草
橘皮
治咳嗽上氣橘紅四兩甘草灸一兩爲末每二錢白湯點服日三
又治吃逆橘皮一兩濃煎承熱頓服本草
胡桃
治痰喘能斂肺取胡桃三箇去殼不去皮與生薑三片臨臥細嚼以溫湯呷下得效
杏仁
主咳嗽上氣喘促及哮嗽杏仁一兩去皮尖童便浸半月每日一換尿取出硏取每服一棗子大薄荷葉蜜水少許煎服二劑永差綱目
又治老人久喘嗽杏仁胡桃仁等分蜜丸彈子大薑湯嚼下回春
杏仁散肺氣風熱然性實有熱因於寒者爲宜
童便浸杏仁取其利肺氣潤劑也綱目
梨
主熱嗽
卒咳嗽梨一顆刺作五十孔每孔納胡椒一粒麪裹煨熟停冷去椒食之本草
咳嗽胸痞取雪梨去心納蜜蒸熟停冷食之入門
紫蘇子
治肺氣喘急咳嗽蘇子水擣取汁和粳米煮粥食之和杏仁汁尤佳本草
罌粟殼
斂肺止咳喘然乃收功後藥也不可驟用醫鑑
穀氣素壯人久嗽卽效粟殼蜜炒爲末每一錢蜜湯調下得效
鷄子
治哮喘取十箇略敲損殼不得損膜浸尿缸內經三日臨夜暫煮食之連日服蓋能去風痰故也
猪肺
治咳嗽喘急肺痿吐血猪肺一箇洗去血水若病人每歲用杏仁一箇去皮尖將肺以竹簽穿眼每眼入杏仁一箇麻扎重湯煮熟去杏仁只吃肺卽效回春
上氣咳嗽身熱口乾猪肪膏一斤切碎煮熟入鹽豉調和食之入門
阿膠
治肺虛損極咳嗽唾膿血非阿膠不補
喘甚須用阿膠湯液
阿膠炒爲末米飮調服止喘本草
猯肉
主上氣咳嗽灸爲末每二錢溫酒和服日二
肺痿上氣氣急猯脂一合煖酒和服本草
貓頭骨
治哮喘不得睡取頭骨燒爲灰溫酒調下二錢卽止入門
人尿
主咳喘肺痿又止勞渴嗽取溫尿飮之童子尿尤好又主久嗽失音本草
鍼灸法
咳嗽有痰宜灸天突肺兪以泄火熱瀉肺氣
咳嗽上氣多唾冷痰灸肺兪五十壯又灸兩乳下黑白肉際各百壯
咳嗽聲破喉嘶灸天突五十壯得效
久患喘嗽夜不得臥夏月亦衣裌溫背心是膏肓病也灸之而愈資生
久嗽宜灸膏肓次灸肺兪資生
喘急灸肺兪十一壯天突七壯得效
傷寒嗽甚灸天突卽差資生
遠年咳嗽灸直骨穴卽愈如不愈其病不可治矣艾炷如小豆大灸三壯男左女右醫鑑
哮喘灸肺兪又取天突膻中璇璣腧府乳根氣海資生
喘滿痰實如膠取太谿
咳喘不得臥取雲門太淵綱目
咳嗽寒痰取列缺綱目
氣逆發噦取膻中中脘肺兪三里行間綱目
吃逆服藥無效灸中脘膻中期門必效綱目
吃逆灸關元七壯立愈綱目
又法乳下一指許正與乳相直骨間陷中婦人卽屈乳頭向下度之乳頭齊處是穴艾炷如小豆大灸三壯男左女右火到肌卽差一云其穴當取乳下骨間動脈處是也得效
咳逆不止灸乳根二穴卽止如神又灸臍下氣海五壯或七壯亦立止正傳
肺脹痰嗽不得臥但可一邊眠者可左側者灸右足三陰交可右側者灸左足三陰交立安
雜病篇卷之六
積聚
積聚之因
靈樞曰喜怒不節則傷藏藏傷則虛風雨襲虛則病起於上留着於脈稽留不去息而成積
着於陽明之經則挾臍而居飽食則益大飢則益小
着於緩筋也似陽明之積飽食則痛飢則安
着於腸胃之膜原痛而外連於緩筋飽食則安飢則痛
着於膂筋在腸後者飢則積見飽則積不見按之不得
淸濕襲虛則病起於下積之始生得寒乃生厥乃成積厥氣生足悗足悗生脛寒脛寒則血脈凝澁血脈凝澁則寒氣上入於腸胃入於腸胃則䐜脹䐜脹則腸外之汁沫迫聚不得散日以成積
卒然多飮食則脹滿起居不節用力過度則陽絡脈傷陽絡傷則血外溢陰絡傷則血內溢血內溢則後血謂後分下血也腸胃之絡傷則血溢於腸外腸外有寒汁沫與血相搏則幷合凝聚不得散而積成矣
帝曰人之善病腸中積聚者何以候之少兪答曰皮膚薄而不澤肉不堅而淖澤如此則腸胃惡惡則邪氣留止積聚乃成腸胃之間寒溫不次邪氣稍至蓄積留止大聚乃起
內經曰寒氣客於小腸膜原之間絡血之中血澁不得注於大經血氣稽留不得行故宿昔而成積矣
論五積六聚
病有積有聚何以別之然積者陰氣也聚者陽氣也故陰沈而伏陽浮而動氣之所積名曰積氣之所聚名曰聚積者五藏所生聚者六府所成積者陰氣也其始發有常處其痛不離其部上下有所終始左右有所窮處聚者陽氣也其始發無根本上下無所留止其痛無常處故以是別知積聚也難經
病有積有聚有㯏氣何謂也師曰積者藏病也終不移聚者府病也發作有時展轉痛移爲可治㯏氣者脇下痛按之則愈復發爲㯏氣仲景
肝之積名曰肥氣在左脇下如覆杯有頭足久不愈令人發咳逆一云脇痛痎瘧連歲不已
心之積名曰伏梁如梁之橫架心下起臍上大如臂上至心下久不愈令人煩心
脾之積名曰痞氣在胃脘稍右在胃脘覆大如盤一作杯久不愈令人四肢不收發黃疸飮食不爲肌膚
肺之積名曰息賁喘息奔而上行也在右脇下覆大如杯久不已令人洒淅寒熱喘咳發肺癰
腎之積名曰奔豚若豚之奔衝上下無時也發於小腹上至心下若豚狀或下或上無時久不已令人喘逆骨痿少氣難經
肝積面靑脈弦而長一作細定在左脇下
心積面赤脈數而實定在心下
脾積面黃脈大而虛一作沈而實定在中脘
肺積面白脈數而浮定在右脇下
腎積面黑脈寸口大實一作沈而急定在小腹綱目
伏梁有二證
帝曰病有小腹盛上下左右皆有根此爲何病可治否岐伯曰病名曰伏梁裹大膿血居腸胃之外不可治治之每切按之致死
帝曰人有身體髀股胻皆腫環臍而痛是爲何病岐伯曰病名伏梁此風根也其氣溢於大腸而着於肓肓之原在臍下故環臍而痛不可動之動之爲水尿澁之病此二病同名而實異也內經
脈法
鬱脈多沈伏或結或促或代正傳
鬱脈沈濇積脈弦堅
病在右脇有積氣得肺脈結結甚則積甚結微則積微肺脈雖不見右手脈當沈伏難經
心肺有積其脈皆喘數肝有積其脈弦長脾腎有積其脈皆大綱目
脈弦緊爲積脈弦緊而微細者癥也夫癥瘕積聚之脈皆弦緊在心下卽寸弦緊在胃脘卽關弦緊在臍下卽尺弦緊
內有積不見脈難治見一脈相應爲易治
診積聚其脈堅强急者生虛弱者死
脈弦而伏者腹中有癥不可轉也必死不治脈經
五藏爲積六府爲聚積在本位聚無定處駃緊浮牢小而沈實或結或伏爲聚爲積實强者生沈小者死脈訣
五積屬陰沈伏附骨肝弦心芤腎沈急滑脾實且長肺浮喘卒
六聚結沈痼則浮結
又有癥瘕其脈多弦弦急瘕疾弦細癥堅
沈重中散食成癖痃左轉沈重氣癥胸前若是肉癥右轉橫旋
積聚癥瘕緊則痛纏虛弱者死實强可痊回春
腹中有積脈忌虛弱醫鑑
診婦人疝瘕積聚之脈弦急者生虛弱小者死脈經
六鬱爲積聚癥瘕痃癖之本
氣血冲和百病不生一有怫鬱諸病生焉鬱者病結不散也
熱鬱而成痰痰鬱而成癖血鬱而成癥食鬱而成痞滿此必然之理也
又氣鬱而濕滯濕滯而成熱熱鬱而成痰痰滯而血不行血滯而食不消化而遂成痞塊此六者相因而爲病也正傳
鬱者結聚而不得發越也當升者不得升當降者不得降當變化者不得變化也此爲傳化失常六鬱之病見矣
一曰氣鬱二曰濕鬱三曰熱鬱四曰痰鬱五曰血鬱六曰食鬱此六鬱也六鬱不言風寒者風寒鬱則爲熱故也
治鬱之法順氣爲先降火化痰消積分多少而治蒼朮蕪芎總解諸鬱
內經曰木鬱達之火鬱發之土鬱奪之金鬱泄之水鬱折之張子和曰木鬱達之謂吐之令其條達也火鬱發之謂汗之令其疎散也土鬱奪之謂下之令無壅礙也金鬱泄之謂滲泄解表利小便也水鬱折之謂抑之制氣衝逆也此治五鬱之大要耳正傳
諸鬱通用六鬱湯䴬麯丸䴬麯保和丸加味䴬麯丸諸方
六鬱湯
通治六鬱香附子二錢川芎蒼朮各一錢半陳皮半夏製各一錢赤茯苓梔子仁各七分縮砂甘草各五分右剉作一貼薑三水煎服
氣鬱加木香檳榔烏藥紫蘇葉
濕鬱加白朮羌活防己
熱鬱加黃連連翹
痰鬱加南星瓜蔞仁海粉
血鬱加桃仁牧丹皮韭汁
食鬱加山楂子神麯麥芽入門
六鬱湯
開諸鬱火便香附蒼朮神麯梔子連翹陳皮川芎赤茯苓貝母枳殼紫蘇葉各一錢甘草五分右剉作一貼薑三片水煎服醫鑑
䴬麯丸
解諸鬱蒼朮便香附川芎神麯炒梔子炒各等分右爲末水和丸如菉豆大溫水下七九十丸
䴬音弋細麪也麯丸一名芎朮丸凡願欲不遂如寡婦僧道之類名利不遂或先富後貧或久病不愈者皆宜服此入門
䴬麯保和丸
開鬱行氣消積散熱白朮三兩山楂肉二兩蒼朮川芎神麯炒便香附陳皮半夏白茯苓枳實黃連酒炒當歸酒洗各一兩梔子炒連翹蘿葍子炒木香各五錢右爲末薑汁泡蒸餠和丸梧子大薑湯下五十丸醫鑑
加味䴬麯丸
解諸鬱開胸膈進飮食蒼朮泔浸薑汁炒蕪芎便香附神麯炒梔子炒各四兩陳皮去白白朮炒黃芩炒各一兩半山楂肉蒸二兩右爲末稀糊和丸梧子大白湯下五六十丸醫鑑
氣鬱
胸滿脇痛脈沈澁宜用香附蕪芎蒼朮入門
宜服木香調氣散解鬱調胃湯䴬麯丸
二陳湯煎水呑下交感丹方見氣門入門
濕鬱
周身關節走痛首如物蒙足重遇陰寒便發脈沈濡宜用蒼朮川芎白芷赤茯苓入門
宜服滲濕湯方見濕門平胃散方見內傷
熱鬱
目蒙口乾舌燥小便赤濁脈沈數宜用靑黛香附蒼朮川芎梔子入門
宜服升陽散火湯火鬱湯二方幷見火門
痰鬱
胸滿動則喘急起臥怠惰寸脈沈滑宜用海石香附子瓜蔞仁南星入門
宜服瓜蔞枳殼湯升發二陳湯
血鬱
四肢無力能食小便淋大便紅脈沈芤澁宜用桃仁紅花靑黛川芎香附子入門
宜服生韭飮順氣丸當歸活血湯
食鬱
噫酸惡食黃疸鼔脹痞塊脈氣口緊盛宜用蒼朮香附山楂子神麯鍼砂醋炒入門
宜服香砂平胃散散鬱湯
木香調氣散
治氣鬱烏藥香附枳殼靑皮陳皮厚朴蕪芎蒼朮各一錢木香縮砂各五分桂皮甘草各三分右剉作一貼薑三片水煎服回春
解鬱調胃湯
治氣分之火壅遏於中時作刺痛皆由怒憂思慮勞心所致也梔子鹽水炒當歸酒洗各一錢二分白朮陳皮白茯苓各一錢赤芍藥酒浸生乾地黃酒洗薑汁炒香附米各八分神麯炒麥芽炒各七分川芎六分桃仁生甘草各四分右剉作一貼薑三片水煎服回春
瓜蔞枳殼湯
治痰鬱瓜蔞仁枳實桔梗川芎蒼朮香附杏仁片芩酒炒貝母炒陳皮各一錢縮砂木香各五分甘草三分右剉作一貼水煎入竹瀝薑汁調服回春
升發二陳湯
治痰鬱半夏二錢陳皮蕪芎赤茯苓各一錢半柴胡防風升麻甘草各一錢右剉作一貼入薑三片煎服入門
生韭飮
治血鬱胃脘有瘀血作痛生桃仁七箇連皮細嚼以生韭汁一盞送下卽效回春
順氣丸
治血鬱香附子八兩以童便浸曬乾爲末以粟米糊和丸服綱目
當歸活血湯
治血鬱當歸赤芍藥川芎桃仁各一錢牧丹皮香附子烏藥枳殼靑皮各八分紅花五分桂皮乾薑炮甘草各三分右剉作一貼入薑三水煎服回春
香砂平胃散
治食鬱蒼朮厚朴陳皮便香附各一錢山楂肉縮砂枳殼麥芽神麯乾薑木香各五分甘草灸三分右剉作一貼入薑三蘿葍子炒硏一撮煎服回春
散鬱湯
治食鬱陳皮赤茯苓各一錢半蒼朮白芍藥川芎梔子各一錢二分枳殼香附各一錢甘草五分右剉作一貼入薑三煎服
鬱則胃熱鬱散則上焦行下脘通水穀之陰自滋沛身中之陰氣自生矣
痞塊積聚所屬部分
凡痞塊積聚在中爲痰飮
在右爲食積
在左爲血積
夫左爲血塊右爲食積中爲痰飮此言誠然夫左關肝膽之位主藏血液右關脾胃之位主藏飮食中間則爲水穀出入之道路所以左爲血塊右爲食積中爲痰飮其理昭然
痞塊證治
塊是有形之物氣不能成塊乃痰與食積死血也宜用化塊丸
凡痞塊在皮裏膜外俱宜二陳湯加補氣行氣藥先須斷厚味
治塊當降火消食積卽痰也行死血塊去後須大補之
凡婦人有塊多屬死血
痞塊一名癥瘕其不能移動者是癥塊也或有或無或上或下或左或右者是瘕塊也俱用潰堅湯丸爲主
脇下有塊宜當歸龍薈丸方見五藏加桃仁薑黃各一兩蜜丸服之入門
驚氣成塊者妙應丹方見痰飮加穿山甲炒鱉甲燒各三錢玄胡索蓬朮各四錢每服五七十丸以利爲度綱目
痞塊宜用連蘿丸消塊丸加味柴平湯消積保中丸開懷散柴香散保和丸化痞丹兼用膏藥外貼之諸方
凡腹中有塊不問積聚癥瘕俱爲惡候切勿視爲尋常若脹滿已成胸腹鼔急雖倉扁復生亦莫能救其萬一也正傳
化塊丸
治痞塊及血塊海粉酒煮三稜蓬朮幷醋煮紅花桃仁五靈脂香附子各一兩石磏五錢右爲末醋糊和丸梧子大白朮湯下三五十丸
連蘿丸
治食積死血痰飮成塊在兩脇作痛雷鳴嘈囃眩暈黃連一兩半取一半以吳茱萸五錢同炒去茱萸一半以益智五錢同炒去益智白芥子蘿葍子幷炒各一兩半梔子川芎三稜蓬朮桃仁香附子山楂肉神麯各一兩靑皮五錢右爲末蒸餠和丸梧子大白湯呑下五六十丸入門
一名白芥丸入門今名消積丸俗方
消塊丸
治痞塊癥瘕大黃四兩硝石三兩人參甘草各一兩半右爲末陳醋三升置磁器內先納大黃煎不住手攪使微沸盡一升下餘藥末熬至可丸則丸如梧子大米飮下三十丸當利如鷄肝惡物入門
一名硝石丸千金
加味柴平湯
治積塊有熱柴胡黃芩半夏蒼朮厚朴陳皮山楂肉靑皮枳殼神麯三稜蓬朮各七分甘草五分右剉作一貼入薑三棗二水煎服回春
消積保中丸
散痞除塊白朮土炒三兩陳皮去白二兩半夏白茯苓香附醋炒蘿葍子炒白芥子炒神麯炒黃連薑汁炒梔子薑汁炒各一兩檳榔七錢蓬朮三稜幷醋炒各八錢麥芽炒六錢乾漆炒五錢靑皮香油炒縮砂炒各四錢木香阿魏各三錢右爲末以薑汁酒糊和丸梧子大白湯下八十丸醫鑑
開懷散
治心下積塊痞悶或發熱柴胡草豆蔲各一錢三稜蓬朮幷醋炒靑皮陳皮半夏白茯苓香附子檳榔枳實紅花甘草各七分右剉作一貼薑三煎服醫鑑
柴香散
治心腹有氣一塊略通或膨脹寒熱枳實地骨皮三稜蓬朮各一錢柴胡黃芩各七分赤芍藥厚朴香薷黃連玄胡索各五分甘草三分右剉作一貼水煎服醫鑑
保和丸
治一切飮食所傷及積聚痞塊久服自消白朮五兩陳皮半夏茯苓神麯山楂肉各三兩連翹香附子酒炒厚朴蘿葍子炒各二兩枳實麥芽黃連酒炒黃芩酒炒各一兩右末薑汁糊和丸梧子大茶淸下五七十丸醫鑑
化痞丹
消積塊專攻之劑大黃四兩醋浸七日日曬夜露又七日穿山甲土炒二兩木鱉子去油香附子便浸炒桃仁各一兩紅花二錢靑黛五分右爲末將大黃和好醋煮爲糊和丸菉豆大茅根葛根煎湯下五七十丸回春
積聚治法
治積當察其所痛以知其病有餘不足可補可瀉無逆天時詳藏府之高下如高者越之結者散之客者除之留者行之堅者削之强者奪之鹹以耎之苦以瀉之全眞氣藥補之隨所利而行之節飮食愼起居和其中外可使必已東垣
凡積病不可用下藥徒損眞氣病亦不退當用消積藥使之融化則自消除根矣
經曰治積聚有化積消積挨積磨積而無下積之說蓋不可直便取下以傷胃氣也永類
諸積勿輕吐下徒損眞氣積亦不去奔豚尤不可吐五積古有五方今增損五積丸更妙入門
內經曰破積用毒藥衰其太半而止藥凡大積大聚消其太半乃止藥過劑則死東垣
肝積用肥氣丸
心積用伏梁丸
脾積用痞氣丸
肺積用息賁丸
腎積用奔豚丸
六聚宜用散聚湯香稜丸大七氣湯大阿魏丸大安丸入門
積初爲寒宜辛溫消導大七氣湯烏白丸阿魏丸
久則爲熱宜辛寒推蕩木香檳榔丸方見氣門通玄二八丹消塊丸入門
治積要法大抵以所惡者攻之所喜者誘之則易愈
如䃃砂水銀治肉積
神麯麥芽治酒積
水蛭蝱蟲治血積
木香檳榔治氣積
牽牛甘遂治水積雄黃膩粉治痰積
礞石巴豆治食積各從其類也本事
又云三稜蓬朮治血積香附枳實治食積山楂阿魏治肉積海粉礞石治痰積雄黃白礬治蟲積乾薑巴豆治寒積黃連大黃治熱積
五積六聚通用增損五積丸消積正元散肥氣丸伏梁丸痞氣丸息賁丸奔豚丸又有奔豚湯散聚湯香稜丸大七氣湯潰堅湯潰堅丸眞人化鐵湯諸方
宿血滯氣凝結爲癥瘕腹中痞塊堅硬作楚當以破氣藥伐之或以類相從如敗梳治虱瘕銅屑治龍瘕麯糵治米瘕石灰治髮瘕得效
增損五積丸
通治五積黃連肝積五錢脾腎積七錢心肺積一兩半厚朴肝心肺積五錢脾腎積八錢川烏肝肺積一錢心腎脾積五分乾薑肝心積五分肺脾腎一錢半人參肝心脾肺積二錢腎積五分茯苓一錢半巴豆霜五分右爲末蜜丸梧子大初服二丸漸加以微溏爲度治積塊不拘臍上下左右通用
如肝積加柴胡一兩川椒四錢蓬朮三錢皂角昆布各二錢半
心積加黃芩三錢肉桂茯神丹參各一錢菖蒲五分
肺積加桔梗三稜天門冬靑皮陳皮白豆蔲各一錢紫菀川椒各一錢半
脾積加吳茱萸黃芩縮砂各二錢澤瀉茵蔯各一錢川椒五分
腎積加玄胡索三錢苦練肉全蝎附子獨活各一錢澤瀉菖蒲各二錢肉桂三分丁香五分入門
消積正元散
治痰飮氣血鬱結食積氣不升降積聚脹痛白朮一錢半神麯香附枳實玄胡索海粉各一錢赤茯苓陳皮靑皮縮砂麥芽炒山楂肉甘草各七分右剉作一貼薑三水煎服
一名開鬱正元散無枳實有桔梗入門
肥氣丸
治肝積柴胡一兩黃連七錢厚朴五錢川椒四錢甘草三錢蓬朮人參昆布各二錢半皂角白茯苓各一錢半乾薑巴豆霜各五分川烏二分右爲末蜜丸梧子大初服二丸日加一丸二日加二丸至大便溏便漸減服周而復始塊減半勿服正傳
伏梁丸
治心積黃連一兩半厚朴人參各五錢黃芩桂枝茯神丹參各一錢乾薑菖蒲巴豆霜川烏各五分紅豆蔲二分右爲末蜜丸梧子大黃連湯下服如上法正傳
痞氣丸
治脾積黃連八錢厚朴四錢吳茱萸三錢黃芩二錢縮砂一錢半白茯苓人參澤瀉各一錢茵蔯乾薑各一錢半川烏川椒各五分桂皮巴豆霜各四分白朮二分右爲末蜜丸梧子大甘草湯下服如上法正傳
息賁丸
治肺積黃連一兩三錢厚朴八錢川烏桔梗白豆蔲陳皮三稜天門冬人參各二錢乾薑白茯苓川椒紫菀各一錢半靑皮巴豆霜各五分右爲末蜜丸梧子大薑湯呑下服如上法正傳
奔豚丸
治腎積厚朴七錢黃連五錢川鍊子三錢白茯苓澤瀉菖蒲各二錢玄胡索一錢半全蝎附子獨活各一錢川烏丁香巴豆霜各五分肉桂二分右爲末蜜丸梧子大鹽湯下服如上法正傳
通玄二八丹
治積聚黃連八兩芍藥當歸生地黃烏梅各五錢爲末雄猪肚一具入藥於內以線縫之鋪韭菜二斤於鍋內蒸之一日以藥熟爲度取出搗丸梧子大空心薑湯下七十丸或瀉一二次以粥補住入門
奔豚湯
治腎積半夏二錢川芎當歸各一錢半甘李根皮乾葛各一錢黃芩芍藥甘草各七分右剉作一貼入薑三棗二水煎空心服入門
散聚湯
治六聚及癥瘕隨氣上下心腹刺痛二便不利厚朴吳茱萸枳殼一錢半陳皮杏仁桂心赤茯苓各一錢川芎附子炮甘草灸各五分半夏檳榔當歸各四分右剉作一貼薑三水煎服入門
香稜丸
治五積六聚氣塊三稜檳榔各三兩山楂肉二兩香附子蘿葍子枳實枳殼蓬朮陳皮靑皮各一兩黃連神麯麥芽鱉甲乾漆桃仁䃃砂縮砂當歸尾木香甘草各五錢右爲末醋糊和丸梧子大白湯下三五十丸入門
大七氣湯
治五積六聚心腹痛脹二便不利三稜蓬朮靑皮陳皮桔梗藿香益智仁香附子肉桂甘草各一錢右剉作一貼薑三棗二水煎服
一方加大黃檳榔各一錢治諸般痞積面色萎黃四肢無力皆緣內有蟲積或好食生米或壁土或茶炭鹹辣等物只此一服除根用水煎露一宿空心溫服不得些少飮食不然則藥力減而蟲積不行矣服後心腹痛當下惡物如魚凍蟲鱉至日午下積盡方用溫粥止之醫鑑
潰堅湯
治五積六聚諸般痞塊當歸白朮半夏陳皮枳實山楂肉香附子厚朴縮砂各一錢木香五分水磨取汁右剉作一貼水煎調木香汁服之回春
潰堅丸
治同上前方加海粉瓦壟子鱉甲灸爲細末將阿魏醋煮化入薑汁糊和丸梧子大酒下五七十丸回春
眞人化鐵湯
治五積六聚痃癖癥瘕三稜蓬朮靑皮陳皮山楂肉神麯香附子枳實厚朴黃連當歸川芎桃仁檳榔各五分紅花木香甘草各三分右剉作一貼薑二棗一煎服回春
癥瘕痃癖證治
癥者堅而不移瘕者堅而能移皆因痰飮食積死血而成塊積聚癥瘕痃癖其實一也入門
癥名有七蛟龍魚鱉獺狐蛇是也亦曰蛇蛟鱉肉髮虱米也瘕名有八靑黃燥血脂狐蛇鱉是也此等病偶因食物相感而然瘕比癥稍輕又有腸覃石瘕血蠱皆女子之疾種種不同乃痞塊之異名也千金
癥者徵也腹中堅硬按之應手曰癥瘕者假也腹中雖硬而忽聚忽散無有常處曰瘕癥因傷食瘕是血生痞原傷氣癖則傷精入門
癥瘕入於婦人子藏則絶産入於胞絡則經閉治法詳見婦人門入門
痃者在腹內近臍左右各有一條筋脈急痛如臂如指如弦之狀名曰痃
癖者偏僻在兩脇之間有時而痛名曰癖凡癥瘕痃癖得冷則痛入門
積者跡也挾痰血以成形跡亦鬱積至久之謂也聚者緒也依元氣以爲端緒亦聚散不常之意也
癥者徵也又精也以其有所徵驗及久而成精萃也瘕者假也又遐也以其假借氣血成形及歷年遐遠之謂也
痃癖者懸絶隱僻又玄妙莫測之名也
大抵痞與痃癖乃胸膈間之病積與聚爲肚腹內之疾其爲上中二焦之病多見于男子其癥與瘕獨見于臍下是爲下焦之疾故常得于婦人也正傳
治法同積聚
腸覃石瘕血蠱見下腸覃生於腸外月事時下石瘕生於胞中月事不下千金
養正積自除
易老云養正積自除譬如滿座皆君子縱有一小人自無容地而出令人眞氣實胃氣强則積自消矣更能斷厚味節色慾戒暴怒正思慮庶乎萬全而無害綱目
壯人無積虛人則有之皆由脾胃怯弱氣血兩衰四時有感皆能成積若遽以磨積破結之藥治之疾似去而人已衰矣治法當先補虛使氣血壯則積自消宜用木香枳殼丸入門
又治五積六聚癥瘕積塊元氣虛弱瘦怯飮食不進四肢沈困宜補中益氣湯方見內傷加三稜蓬朮靑皮香附桔梗藿香益智肉桂回春
凡攻擊之藥有病則病受之無病則胃氣受傷胃氣者淸純冲和之氣也惟與穀肉菜果相宜蓋藥石皆偏勝之氣雖參芪性亦偏況攻擊者乎
木香枳殼丸
治飮食積聚心腹脹痛嘔逆呑酸黑丑頭末微炒大黃各二兩枳殼茯苓白朮厚朴半夏人參木香靑皮陳皮三稜蓬朮檳榔神麯麥芽各一兩乾生薑枳實各五錢右爲末薑汁糊和丸梧子大薑湯下七十丸
凡人有積病則氣滯而餒此方攻補兼施眞得古人養正積自除之理宜誠心服之
腸覃石瘕血蠱證治
腸覃乃寒氣客於大腸與胃相搏結而爲瘕覃延日久瘜肉乃生始如鷄卵久如懷胎按之堅推之移月事時下或多或少此氣病而血未病也宜二陳湯加香附三稜蓬朮鱉甲幷醋炒
石瘕者胞中傷損瘀血結成久則堅硬如石塞於子門大如懷孕月事不下乃先感寒氣而後血壅所致宜用晞露丸石英散通經丸方見婦人桃仁煎
血蠱卽癥瘕之甚者腹肚堅硬如石宜用醋煮三稜丸三稜煎元萬病丸桃奴散抱甕丸斑玄丸諸方
晞露丸
治腸覃病惡血成癥瘕作痛三稜蓬朮各一兩幷酒浸以巴豆三十粒去皮同炒黃去巴豆乾漆炒煙盡川烏炮各五錢䃃砂四錢別硏茴香鹽炒靑皮去白雄黃別硏各三錢穿山甲炮二錢麝香五分輕粉別硏一錢右爲末薑汁麪糊和丸梧子大溫酒或薑湯下二三十丸綱目
石英散
治石瘕紫石英醋淬一兩當歸尾馬鞭草紅花炒烏梅肉各五錢蓬朮三稜幷醋炒蘇木節各三錢沒藥琥珀甘草各一錢右爲末以濃煎蘇木酒調下二錢不飮酒薑湯調下三因
桃仁煎
治婦人血蠱血瘕血積經候不通桃仁大黃各一兩蝱蟲炒五錢朴硝一兩右爲末先以醇醋一升二合銀石器中慢火煎取七合許下桃仁大黃蝱蟲末攪千下次下朴硝更熟攪良久出之丸如梧子前一日不吃晩飯五更初溫酒呑下五丸取下惡物如豆汁鷄肝未下再服見鮮血卽止藥千金
醋煮三稜丸
治血蠱三稜四兩醋煮竹刀切曬乾川芎二兩醋煮大黃五錢醋煨右爲末醋糊和丸梧子大每三十丸醋湯下一月見效綱目
三稜煎元
治婦人血積血塊血蠱大黃八兩爲末三稜蓬朮各一兩幷煨爲末右將大黃醋煮令稠和丸菉豆大白湯下三五十丸醫鑑
萬病丸
治室女月經不通臍下堅結大如杯升寒熱羸瘦若生肉瘕不可爲也乾漆炒令煙盡牛膝酒浸一宿各一兩六錢生地黃四兩八錢取汁右銀石器內下地黃汁入二藥末漫火熬丸如梧子大酒下一二丸病去卽止三因
桃奴散
治血蠱及瘀血停積經水不通桃奴猳鼠糞玄胡索肉桂五靈脂香附子各炒過縮砂桃仁各等分右爲末每三錢以溫酒調下入門
抱甕丸
治血蠱及婦人鬼胎如抱一甕芫花吳茱萸川烏秦芃柴胡白殭蠶巴戟巴豆各等分右爲末蜜丸梧子大每七丸蜜酒呑下惡物立出而愈入門
輕者去芫花巴豆巴戟三味名曰斬鬼丹
斑玄丸
治鬼胎惑於妖魅狀似癥瘕及一切血病斑猫玄胡索各等分右爲末醋糊和丸酒下三丸胎墮爲效入門
息積病
帝曰人有病脇下滿氣逆二三歲不已是爲何病岐伯曰病名曰息積此不妨於食不可灸刺積爲導引服藥藥不能獨治也內經
宜服磨積元化氣湯兼行導引法得效
磨積元
治腸胃因虛氣癖於肓膜之外流於季脇氣逆息難積月頻年醫所不治久則榮衛停凝一朝敗濁潰爲癰膿多致不救胡椒一百五十粒木香二錢半全蝎十箇右爲末粟米飯和丸菉豆大橘皮湯下十五丸得效
化氣湯
治息積癖於腹脇之下偏脹膨滿不妨飮食諸藥不能療蓬朮乾生薑陳皮靑皮丁香皮茴香炒甘草灸各五錢縮砂桂心木香各二錢半胡椒沈香各一錢一字右爲末每取二錢以生薑紫蘇葉鹽少許煎湯調下得效
導引法
治息積以兩手拇指壓無名指本節作拳按髀趺坐叩齒三十六屛氣二十一息嚥氣三口再屛息再嚥如是三作以氣通爲效遇子午卯酉時則行得效
諸物傷成積
凡人脾胃虛弱或飮食過常或生冷過度不能剋化致成積聚結塊心腹脹滿噫氣呑酸面靑肌瘦一曰食積二曰酒積三曰麪積四曰肉積五曰魚蟹積六曰果菜積七曰茶積八曰水積九曰血積十曰蟲積得效
食積
食不消化成積痞悶宜用平胃散方見內傷加縮砂香附子神麯麥芽入生薑紫蘇葉煎服得效
食積宜用保和丸大安丸連蘿丸方見上紅元子佐脾丸諸方
酒積
酒傷成積者面黃黑腹脹時嘔痰水宜用對金飮子方見內傷加葛根赤茯苓縮砂神麯煎服局方
酒積宜用麯蘗元酒積丸
治酒積方甘遂一錢爲末以猪槽頭肉一兩細切搗爛和藥末作一丸濕紙裹火煨令香熟取出臨臥細嚼以酒送下
又方黃連酒浸一宿焙爲末以橘紅葛根湯調下一錢壽域
葛花解酲湯常服亦佳東垣
遇仙丹方見蟲門保和丸烏白丸幷治酒積入門
麪積
食麪過多成積取阿魏元以濃煎蘿葍子湯呑下
糍糕傷成積噫酸心腹作痛百藥不效取靑木香元方見前陰三百粒白丁香十粒神麯二錢同爲末入巴豆肉三粒更硏和勻蒸餠爲丸菉豆大以生薑橘皮湯下二三十丸滯去自安
素粉積以紫蘇濃煎湯加杏仁泥服卽散得效
肉積
食肉過多成積宜用阿魏元小阿魏丸三稜煎元入門
魚蟹積
食魚蟹過傷成積香蘇散方見瘟疫多加生薑木香煎服
妙應丹遇仙丹方見蟲門幷佳得效
果菜積
多食果菜成積用平胃散加丁香麝香爲末熱鹽湯調服日三
果菜積宜用桂香丸妙應丹得效
茶積
喜吃茶成積成癖及吃乾茶者石膏黃芩升麻爲末砂糖水調下綱目
茶積取川椒爲末麪糊和丸梧子大茶淸下十丸
茶癖茶積宜用星朮丸方見入門磨積元得效
水積
多飮水漿成積胸脇引痛瀝洛有聲宜十棗湯方見寒門三花神祐丸方見濕門
芎夏湯方見痰門破積導飮丸服之幷佳直指
血積
瘀血成積或因打撲或因墮落以致蓄于胸腹面黃糞黑宜用抵當湯方見寒門桃仁承氣湯方見寒門勝紅元增味四物湯三稜煎三稜煎丸方見上
蟲積
飮食積聚變化成蟲宜用妙應丸方見蟲門溫白元萬病元紫金錠方見解毒
保和丸
治食積酒積山楂肉一兩半夏薑製蘿葍子炒黃連炒陳皮各五錢神麯炒三錢麥芽炒二錢右爲末神麯糊和丸梧子大白湯下五七十丸
一方山楂五兩神麯半夏各三兩茯苓陳皮蘿葍子連翹麥芽炒各一兩右末別以神麯五兩爲末作糊丸服正傳
大安丸
治食積乃脾經消導之劑也山楂肉白朮各二兩神麯半夏茯苓各一兩陳皮連翹蘿葍子炒各五錢右爲末神麯糊和丸服如上法正傳
紅圓子
治食積酒積脾積血氣諸般癥塊三稜蓬朮靑皮陳皮各五兩胡椒乾薑各一兩右爲末醋煮麪糊和丸梧子大礬紅爲衣薑湯呑下五七十丸得效
佐脾丸
治食積山楂肉三兩連翹陳皮蘿葍子炒各五錢赤茯苓半夏各一錢右爲末粥丸綠豆大溫水呑下五七十丸
麯糵元
治酒癖不消腹脹呑酸嘔逆不食神麯炒麥芽炒各一兩黃連五錢巴豆肉三粒同炒去巴豆右爲末沸湯和丸梧子大薑湯下五七十丸得效
酒積丸
治酒積烏梅肉黃連酒浸一宿各一兩半夏麯七錢枳實縮砂各五錢木香四錢杏仁三錢巴豆霜一錢右爲末蒸餠和丸菉豆大白湯呑下八丸或十丸綱目
烏白丸
治酒積消痰食烏梅肉生薑各四兩白礬半夏各二兩搗勻以新瓦夾定火焙三日夜入神麯麥芽陳皮靑皮蓬朮丁香皮大腹子枳殼各一兩右爲末酒糊和丸梧子大薑湯下五十丸入門
阿魏元
食麪食生果過多不能剋化致成積腹痛嘔惡亦治肉積阿魏酒浸化桂皮蓬朮麥芽炒神麯炒蘿葍子靑皮白朮乾薑各五錢百草霜三錢巴豆三七粒去皮油右爲末薄糊和丸菉豆大薑湯下二三十丸麪傷用麪湯呑下生果菜傷以麝香湯下得效
阿魏丸
治肉積及食積成塊阿魏一兩醋煮軟山楂子蘿葍子神麯麥芽陳皮靑皮香附子各二兩右爲末炊餠和丸服
一方阿魏山楂各一兩黃連六錢半連翹五錢右爲末醋糊和丸服名曰小阿魏丸入門
三稜煎元
治肉積脾虛爲肉食所傷腹滿膨痛三稜生細剉爲末八兩以醋三升石器熬成膏神麯麥芽幷炒各三兩靑皮乾漆炒蘿葍子炒各二兩杏仁䃃砂飛硏各一兩右爲末以三稜膏和丸梧子大薑湯下二三十丸得效
妙應丹
治飮食中蠱毒或食水陸果苽子卵入腹而成蟲蛇魚鱉或宿食留飮結爲癥瘕附子四箇七錢重者生去皮臍剜作甕入䃃砂共一兩七錢重麪裹煨熟去麪不用蓽撥木香靑皮破故紙各三兩半右爲末麪糊和丸梧子大生薑橘皮湯下三十丸得效
桂香丸
治多食雜苽果子成積腹脹氣急桂心一兩麝香一錢右爲末飯丸菉豆大白湯呑下十五丸入門
磨積元
治茶積飮食減少面黃腹痛陳倉米半升巴豆肉七粒同炒令米赤去巴豆入靑皮橘紅各二兩右爲末好醋搜和爲丸豌豆大淡薑湯下二三十丸得效
勝紅元
治血積酒積及婦人脾血積氣三稜蓬朮幷醋炒靑皮陳皮乾薑炮良薑炒各一兩香附子醋炒二兩右爲末醋糊和丸梧子大薑湯下三五十丸
增味四物湯
治血積四物湯料加三稜蓬朮乾漆炒肉桂各等分煎服東垣
三稜煎
治食癥酒癖血瘕氣塊三稜蓬朮各四兩芫花一兩同入磁器中米醋五盞浸之封口灰火煨令乾取出稜朮將芫花以餘醋炒令微焦共焙乾爲末醋糊和丸菉豆大薑湯下十五丸入門
一方三稜蓬朮各二兩靑皮半夏麥芽炒各一兩米醋六升同煮乾焙爲末製法服法同上得效
破積導飮丸
治水積痰飮積木香檳榔陳皮靑皮枳實枳殼蓬朮三稜半夏神麯麥芽茯苓乾薑澤瀉甘草各五錢白丑頭末六錢巴豆三十粒去皮心膜油右爲末薑汁糊和丸梧子大薑湯下三五十丸綱目
積聚癥瘕痃痞塊通治藥
宜用溫白元萬病元金露元荊蓬煎元秘方化滯丸三稜消積丸寬中丸萬應丸延年護命丹桃溪氣寶丸
溫白元
治積聚癥癖黃疸鼓脹十種水氣八種痞塞五種淋疾九種心痛遠年瘧疾及療七十二種風三十六種屍疰癲狂邪祟一切腹中諸疾川烏炮二兩半吳茱萸桔梗柴胡菖蒲紫菀黃連乾薑炮肉桂川椒炒巴豆霜赤茯苓皂莢灸厚朴人參各五錢右爲末煉蜜和丸梧子大薑湯下三丸或五丸至七丸局方
一名萬病紫菀丸海藏
治婦人腹中積聚有似懷孕羸瘦困弊或歌哭如邪祟服此藥自愈久病服之則皆瀉出蟲蛇惡膿之物乃愈得效
萬病元
療七種癖塊八種痞病五種癲癎十種疰忤七種飛屍十二種蠱毒五種黃疸十二種瘧疾十種水病八種大風十二種濕痺及積聚脹滿久遠心腹痛疳蛔寸白諸蟲久積痰飮消瘦疲困或婦人子藏中瘀血凝滯因此斷産服此藥以三丸爲一劑不過三劑其病悉除說無窮盡故稱爲萬病元芍藥川椒肉桂芎藭乾薑防風巴豆霜當歸犀角鎊桔梗芫花醋炒赤茯苓人參黃芩黃連桑白皮蒲黃前胡大戟葶藶子炒麝香細辛雄黃朱砂紫菀禹餘粮醋淬硏水飛甘遂牛黃各一兩蜈蚣十二節去頭足灸芫靑二十八箇糯米同炒米黃色取去翅足𧋍蝪去頭尾足灸四寸右爲末蜜丸小豆大溫水或薑湯下三丸以吐利爲度局方
金露元
治腹內一切積聚癥塊作痛與萬病元同功草烏炮黃連各一兩生乾地黃貝母巴豆霜桔梗柴胡紫菀吳茱萸菖蒲乾薑白茯苓桂心芎藭人參甘草防風厚朴枳殼鱉甲川椒甘遂各五錢右爲末麪糊和丸梧子大薑湯下三丸或五丸局方
荊蓬煎元
消癥塊冷熱積聚破痰癖消化宿食三稜蓬朮幷酒浸三日夏則一日取出同巴豆肉三十八粒石器內同炒黃色去巴豆却用湯浸去白各二兩木香枳殼靑皮茴香炒檳榔各一兩右爲末麪糊和丸菉豆大薑湯下三五十丸得效
秘方化滯丸
理一切氣化一切積久堅沈痼磨之自消暴積乍留導之立去奪造化有通塞之功調陰陽有補瀉之妙三稜蓬朮幷煨各四錢八分半夏麯木香丁香靑皮陳皮幷去白黃連各二錢半巴豆肉醋浸一宿熬乾六錢烏梅肉焙乾細末五錢右爲末以烏梅末入白麪少許煮作糊和丸黍米大每服五七丸至十丸欲通利則以熱湯下欲磨積則以陳皮湯下欲止泄則飮冷水
三稜化積丸
治諸般積聚三稜酒煮六兩山楂肉四兩大黃酒蒸檳榔各三兩蓬朮醋煮木香靑皮陳皮香附子醋炒枳實厚朴縮砂神麯炒麥芽炒南星薑湯泡半夏薑製蘿葍子炒黃連炒桃仁乾漆炒甘草各一兩右爲末醋糊和丸梧子大白湯下四五十丸醫鑑
寬中丸
治七癥八瘕五積六聚痃癖氣塊胸腹脹痛面黃肌瘦一切沈滯之疾蒼朮炒烏藥香附子各二兩三稜蓬朮幷醋煮焙靑皮陳皮乾薑炮良薑炮茴香炒神麯炒麥芽炒各一兩右爲末醋糊和丸梧子大薑湯下五十丸類聚
萬應丸
破一切積散一切氣氣蠱血塊癥瘕積聚食積肉積酒積鼓脹浮腫痰癖等證䃃砂水飛阿魏醋硏大黃吳茱萸靑礞石與焰硝同煆肉桂木香靑皮玄胡索五靈脂茴香炒穿山甲蛤粉炒乳香沒藥當歸菖蒲皂角乾漆炒檳榔陳皮枳殼三稜蓬朮幷醋煨丁香良薑炒甘遂芫花大戟雄黃各二錢半巴豆霜一錢半右爲末醋糊和丸梧子大薑湯下三五十丸類聚
延年護命丹
治三十六般積二十四般氣及血積蟲積大黃十兩半生半醋浸切作片焙乾黑丑頭末一兩蓬朮三稜幷炮芫花鱉甲醋灸各五錢陳皮二錢半與芫花同醋浸一宿焙乾沒藥乳香輕粉各一錢右爲末蜜和搗千杵每一兩分作四丸細嚼一丸溫水送下臨臥時明早取下惡物爲效三日只喫白粥將息忌生冷油膩類聚
桃溪氣寶丸
治積聚癥瘕腹脇如抱一甕瘦瘠露骨一切氣積食積大便秘澁寒熱往來黑丑頭末二兩大黃一兩半檳榔靑皮各一兩羌活川芎陳皮茴香炒木香當歸各五錢右爲末熬皂角膏和丸薑湯下五七十丸類聚
外貼法
凡積聚痞塊用藥外貼令消散可用三聖膏琥珀膏五仙膏貼痞膏諸方
三聖膏
貼積塊風化石灰半斤爲末瓦器炒令淡紅色提出候熱稍減次下大黃末一兩就爐外炒候熱減入桂心末五錢略炒入米醋熬成黑膏厚紙攤開貼患處入門
琥珀膏
治同上大黃朴硝各一兩爲末大蒜搗爲膏和勻作片貼之
一方加麝香五分名硝黃膏入門
五仙膏
治一切痞塊積聚癖疾大黃皂角生薑生葱大蒜各半斤右共搗爛水煎取汁去楂再熬成膏黑色爲度攤絹帛上先以鍼刺患處後貼膏藥回春
貼痞膏
水紅花子二錢大黃朴硝山梔石灰各一錢酒酵一塊鷄子大共搗成膏用布攤開貼痞塊上再用湯甁熨手帕勒之三日後揭起肉黑如墨是其效也入門
熨癥法
吳茱萸三升碎之酒和煮熱布裹熨癥上冷更炒熨移走則逐而熨之外臺
握藥宣積
巴豆乾薑芥子良薑硫黃甘遂檳榔各等分右爲末飯丸如中指頭大早朝先以川椒湯洗手了麻油塗手掌中握藥一圓移時便瀉欲止瀉卽以冷水洗手得效
難治證
積聚癥瘕不轉動者難治必死
五積中奔豚證最爲難治奔豚從小腹起上衝咽喉發作欲死復還止皆從驚恐得之越人曰驚者神上越也蓋奔豚病上衝咽喉者隨神上越故也仲景
抑嘗論之醫爲病所困者惟陰虛之難補久積之難除玉山自倒陰虛之謂也養虎遺患久積之謂也人之罹此二患者可不懼哉
單方
凡二十四種
牛膝
破癥結及卒暴癥腹中有如石刺取一兩細剉酒煎溫服空心本草
三稜
主老癖癥瘕結塊取三稜濃煎成膏每朝取一匕酒服日二本草
玄胡索
破癥癖與三稜鱉甲大黃等分爲末酒服二錢效本草
大黃
破癥癖積聚推陳致新最效大黃爲末醋煮成膏入蜜更煎丸如梧子薑湯下三十丸
疎風熱去積滯大黃黑丑頭末半生半炒等分蜜丸梧子大茶淸下十五丸空心本草
商陸
主暴癥腹中有物如石痛刺若不治百日死多取商陸根搗爛蒸之以布藉腹上安藥熨之冷復易自消本草
牽牛子
治五般積聚痃癖氣塊黑丑取頭末半生半炒蜜丸梧子大臨臥時以薑湯呑下甚妙本草
蒴藋
主暴癥腹中堅如石痛欲死蒴籊根一小束細切酒一甁浸三宿溫服五合日三神效本草
續隨子
宣一切積滯日服十粒若瀉多取薄酸冷粥喫之卽止本草
桑耳
主血病癥瘕積聚取燒爲末酒調服之本草
虎杖根
主癥結暴瘕痛欲死取根爲麤末酒漬飮日三本草
郁李仁
療癖取仁湯浸去皮爲細末每二錢白麪搜和作燒餠空心食之當快利若不止飮冷醋湯本草
白楊木
療癥癖堅如石積年不差取東南枝細剉五升熬令黃以酒五升漬之封口經二宿每服一合日三本草
魚膾
主腹內伏梁痃癖氣塊以蒜虀薑醋食之鯉魚膾尤佳本草
鱉甲
主癥瘕痃癖燒黃爲末酒服二錢日二次本草
蚶殼
治冷氣癥癖能消血塊又能消痰一名瓦壟子火煆醋淬三次爲末醋糊和丸薑湯呑下入門
黍米泔
患鱉瘕者以新熟赤黍米淘取泔汁生服一升不過三兩度愈入門
白頸蚯蚓
主蛇瘕取汁服之入門
桃花萼
破積聚花落時取萼和麪作燒餠食之子和
桃奴
治伏梁氣在心下結聚不散桃奴三兩爲末空心酒調二錢服之本草
蓼
主痃癖積氣每日取一握水煮空心服本草
大蒜
爛痃癖可常食之本草
白馬尿
治鱉瘕取飮之卽消本草
癥積滿腹諸藥不差白馬尿服之愈綱目
雄雀屎
主癥瘕痃癖伏梁諸塊爲末蜜丸空心以米飮呑下本草
人尿
主癥積滿腹諸藥不差人尿溫服一升空心童子尿尤佳本草
鍼灸法
奔豚上氣心痛欲絶急以溫湯浸手足數數易之仍灸氣海關元期門章門各百壯中極五十壯得效
癥瘕灸足踝後宛宛中灸隨年壯又灸氣海百壯中脘二百壯得效
癥瘕積塊先於塊上鍼之甚者又於塊首一鍼塊尾一鍼立應鍼訖灸之又灸三里綱目
積聚取中脘懸樞脾兪商曲補尺澤太谿綱目
伏梁取上脘三里
息賁取巨闕期門
奔豚取玉泉卽中極穴章門甲乙
積塊取章門中脘氣海天樞上脘通谷綱目
專治痞塊取痞根穴穴在十三椎下各開三寸半多灸左邊如左右俱有左右俱灸
又法用稈心量患人足大指齊量至足後跟中住將此稈從尾骨尖量至稈盡處兩傍各開一韭葉許在左灸右在右灸左鍼三分灸七壯神效
又法於足第二指岐叉處灸五七壯左患灸右右患灸左灸後一晩夕覺腹中響動是驗也入門
浮腫
浮腫之因
腫者鍾也寒熱氣所鍾聚也醫鑑
諸濕腫滿皆屬脾土內經
三陰結謂之水註曰三陰結謂脾肺之脈俱寒結也脾肺寒結則氣化爲水內經
下焦溢爲水註曰下焦爲分注之所氣窒不瀉則爲溢水內經
問曰少陰何主腎腎何以主水對曰腎者至陰也至陰者盛水也肺者太陰也少陰者冬脈也故其本在腎其末在肺皆積水也問曰腎何以能聚水而生病對曰腎者胃之關也關閉不利故聚水而從其類也上下溢於皮膚故爲胕腫胕腫者聚水而生病也內經
胕腫謂皮肉俱腫按之陷下泥而不起也內經
陰陽氣道不通四海閉塞三焦不瀉津液不化水穀幷行腸胃之中別于迴腸留于下焦不得滲膀胱則下焦脹水溢則爲水脹靈樞
水腫由脾虛濕勝凝閉滲道水漬妄行故通身面目手足皆浮而腫皮薄而光手按成窟擧手卽滿是也或腹大如鼓而面目四肢不腫者名曰脹滿又名鼓脹皆脾土濕熱爲病腫輕而脹重也
腎熱傳於膀胱熱盛逆於脾胃脾虛而不能制腎水脾主四肢故流走而身面皆腫也若加喘者重也何以然腎水勝而克退脾土反勝心火心又勝肺肺爲心剋故喘也錢乙
久喘久瘧久痢羸悴之餘皆患此病入門
浮腫徵兆
諸有水氣者微腫先見於目下也帝曰何以言之岐伯曰水者陰也目下亦陰也腹者至陰之所居故水在腹者必使目下腫也內經
目裏微腫如臥蠶起之狀曰水內經
頸脈動喘疾咳曰水內經
足脛腫曰水內經
視人之目窠上微壅如蠶新臥起之狀其頸脈動時咳按其手足上窅而不起者風水膚脹也鼻頭色微黑者有水氣靈樞
腰脊者身之大關節也肢脛者人之管以趨翔也莖垂者身中之機陰精之候津液之道也故飮食不節喜怒不時津液內溢乃下流於睾血道不通日大不休俛仰不便趨翔不能此病榮然有水也靈樞
浮腫形證
水病下爲䯒腫大腹上爲喘呼不得臥者標本俱病故肺爲喘呼腎爲水腫肺爲逆不得臥內經
濕勝則濡泄甚則水閉胕腫內經
水病有五種一曰風水其脈自浮外證骨節疼痛惡風
二曰皮水脈亦浮外證胕腫按之沒指不惡風其腹如鼓不渴當發其汗
三曰正水其脈沈遲外證自喘
四曰石水其脈自沈外證腹滿不喘
五曰黃汗其脈沈遲身發熱胸滿四肢頭面腫久不愈必致癰膿又曰久則肌肉潰爛陰囊足脛水出仲景
又有五藏水心水者其身重而少氣不得臥煩而躁其陰大腫
肝水者其腹大不能自轉側脇下腹中痛時時津液微生小便續通
肺水者身腫小便難時時鴨溏
脾水者其腹大四肢苦重津液不生但苦少氣小便難
腎水者其腹大臍腫腰痛不得溺陰下濕如牛鼻上汗其足逆冷而黃瘦仲景
其狀目胞上下微腫如裹水通身浮腫咳喘怔忪股間淸凉小便澁黃皮薄而光手按成窟擧手卽滿是浮腫也直指
又有陽水陰水陽水多外因涉水冒雨或感風寒暑濕其證先腫上體肩背手臂熱渴而二便閉
陰水多內因飮水及茶酒飢飽勞役房勞其證先腫下體腰腹脛跗身凉大便利入門
煩渴小便赤澁大便秘結此爲陽水
不煩渴大便溏小便不赤澁此爲陰水正傳
又曰石水者腎水停在臍下小腹腫大結硬如石故云石水
肺水者流溢皮膚遍身皆腫但腹如故不滿亦不渴
水蠱者水毒之氣結聚於內令腹漸大動搖有聲常欲飮水皮膚麤惡類聚
朝寬暮急血虛暮寬朝急氣虛朝暮急血氣俱虛
脈法
脈得諸沈當責有水身體腫重仲景
水病脈洪大者可治微細者不可治
水病腹大如鼓脈實者生虛者死脈經
水氣得沈脈則逆比陰脈也東垣
水氣浮大則宜沈細則愈而復作
上氣浮腫浮滑可安微細難療得效
水腫脈多沈伏
病陽水兼陽證脈必沈數病陰水兼陰證脈必沈遲正傳
沈伏相搏名曰水陽虛陰實爲水必矣三因
水腫治法
治腫脹大法宜補中行濕利小便以人參白朮爲君蒼朮陳皮茯苓爲臣黃芩麥門冬爲使以制肝木少加厚朴以消腹脹氣不運加木香木通氣下陷加升麻柴胡此補中治濕湯方也
治浮腫宜以辛散之以苦泄之以淡滲利之使上下分消其濕正所謂開鬼門潔淨府開鬼門者謂發汗也潔淨府者利小便也東垣
夫爲腫之水乃腐濁之氣滲透經絡流注谿谷灌入隧道血亦因之而化水欲藉脾土以制之導腎氣以利之殊不知脾病則金氣衰木寡於畏而來侮土脾欲不病不可得矣治法宜淸心經之火補養脾土全運化之職肺氣下降滲道開通使敗濁之氣稍淸者復回而爲氣爲血爲津液甚者在上爲汗在下爲尿以漸而分消矣
諸有水者腰以下腫當利小便宜五苓散方見寒門澤瀉散神助散
腰以上腫當發汗乃愈宜麻黃甘草湯越婢湯防己茯苓湯仲景
陽水宜八正散方見小便或人參敗毒散方見寒門加麻黃防風黃芩梔子服
陰水宜實脾散胃苓湯復元丹諸方
他病久則皆能變水因雨濕而浮腫宜平胃散方見內傷加白朮赤茯苓草豆蔲且服導滯通經湯寶鑑
飮水過多而浮腫宜胃苓湯方見大便加減胃苓湯退腫塌氣散聖惠
久喘後水氣宜分氣飮葶藶丸
久瘧變水氣宜黃甲丸方見瘧門退黃丸方見疸門
久痢變水氣宜加味腎氣丸或補中益氣湯方見內傷加炮附子久服
瘧痢後通用五皮散入門
水蠱證宜黃米丸漆雄丸靑木香元入門
瀉濕泄水宜三花神祐丸方見濕門煨腎丸神助散入門
瘡疥變水腫宜赤小豆湯入門
水腫泄瀉宜葶藶木香散大橘皮湯
補中治濕湯
通治水病補中行濕人參白朮各一錢蒼朮陳皮赤茯苓麥門冬木通當歸各七分黃芩五分厚朴升麻各三分右剉作一貼水煎服醫林
澤瀉散
治水腫二便澁澤瀉赤茯苓枳殼猪苓木通檳榔黑牽牛頭末各等分右爲末生薑葱白湯調下二錢入門
神助散
治遍身水腫喘急小便澁黑丑頭末三錢葶藶子炒二錢椒目一錢半猪苓澤瀉木香各一錢右爲末先以漿水一盞葱白三莖煎至半盞入酒半盞調藥三錢絶早面東服如人行十里久以漿水煮葱白粥入酒五合熱啜當利小便三四升隔日再服須斷鹽味及房室三年直指
麻黃甘草湯
治腰上浮腫麻黃三錢甘草二錢右剉作一貼水煎服溫覆令出汗不汗再服仲景
有人患氣促積久不差遂成水腫服此湯卽效得效
越婢湯
治腰上浮腫咳喘麻黃三錢蒼朮二錢石膏甘草各一錢右剉作一貼入薑五片棗二枚水煎服綱目
防己茯苓湯
治皮水上體腫赤茯苓三錢防己黃芪桂枝各一錢半甘草一錢右剉作一貼水煎服綱目
實脾散
治陰水發腫先實脾土厚朴白朮木瓜草果大腹子附子炮白茯苓各一錢木香乾薑炮甘草灸各五分右剉作一貼薑三棗二水煎服得效
復元丹
夫心腎眞火能生脾肺眞土今眞火旣虧不能滋養眞土故土不制水水液妄行三焦不瀉樞機不運腫脹滿溢喘息奔急股冷舌乾不能正偃小便不通澤瀉二兩半附子炮二兩木香茴香炒川椒獨活厚朴白朮略炒橘皮吳茱萸桂心各一兩肉豆蔲煨檳榔各五錢右爲末糊丸梧子大紫蘇湯下五十丸此藥世傳屢驗其間君臣佐使與造物同妙當屛去諸藥一日三服且禁慾絶鹹半年得效
導滯通經湯
赤茯苓澤瀉各二錢陳皮桑白皮白朮木香各一錢右剉作一貼水煎服
許魯齋因霖雨所傷肢體浮腫大便溏腹脹腸鳴時痛飮食減少脈弦細而緩此脾胃虛弱而濕氣盛也先服平胃散加白朮赤茯苓草豆蔲諸證皆愈止有四肢浮腫用此藥全愈寶鑑
退腫塌氣散
治積水驚水或飮水過多積於脾故四肢腫而身熱赤小豆陳皮蘿葍子炒各二錢甘草一錢木香五分右剉作一貼入薑三棗二水煎服
分氣飮
治腫脹喘急桔梗赤茯苓陳皮桑白皮大腹皮枳殼半夏麯蘇子炒蘇葉各一錢草果甘草各五分右剉作一貼入薑三棗二水煎服得效
葶藶丸
治肺氣喘促面目浮腫葶藶子防己木通杏仁貝母各一兩右爲末蒸棗取肉和丸梧子大桑白皮湯下五十丸入門
加味腎氣丸
治腎虛不能行水以致浮腫附子炮二兩白茯苓澤瀉肉桂牛膝車前子炒山藥山茱萸牧丹皮各一兩熟地黃五錢右爲末蜜丸如梧子大空心米飮下七十丸或百丸
黃米丸
治水蠱乾絲瓜一棒去皮剪碎和巴豆肉十四粒同炒以巴豆色黃爲度去巴豆入陳倉米如絲瓜之多少同炒米黃色去瓜取米爲末水丸梧子大每湯下百丸數服卽愈蓋絲瓜如人脈絡引巴豆之氣入皮膚也入門
漆雄丸
治水蠱眞生漆一兩鍋內熔化麻布絞去滓復入鍋內熬乾雄黃一兩爲末右兩末醋糊和丸梧子大每四丸麥芽煎湯呑下入門
三花神祐丸
治中滿腹脹喘嗽淋閉一切水濕浮腫脹滿濕熱沈積變生諸疾方見下門
煨腎丸
治脾虛邪水流注腰膝浮腫而痛甘遂生五錢木香一兩右爲末每一錢猪腰子一枚剜開去筋膜糝藥在內薄荷葉裹定外用濕紙四五重慢火煨熟臨臥細嚼溫酒送下利去黃水爲度
五皮散
因他病變作水腫浮虛大腹皮茯苓皮生薑皮桑白皮陳皮各一錢半右剉作一貼水煎服
赤小豆湯
治年少氣血俱熱生瘡疥變爲腫滿赤小豆猪苓桑白皮防己連翹澤瀉當歸商陸赤芍藥各一錢右剉作一貼入薑五水煎服得效
葶藶木香散
治水腫腹脹小便赤大便滑泄滑石三兩白朮葶藶子猪苓赤茯苓各一兩木香澤瀉木通桂皮甘草各五錢右爲末白湯調下三錢正傳
大橘皮湯
治濕熱內攻心腹脹滿幷水腫小便不利大便滑泄滑石三錢陳皮一錢半白朮赤茯苓猪苓澤瀉各一錢桂皮七分檳榔六分木香五分甘草灸四分右剉作一貼入薑五水煎服必用
十水證
一曰靑水先從左右脇腫起根在肝用大戟
二曰赤水先從舌根腫起根在心用葶藶子
三曰黃水先從腰腹腫起根在脾用甘遂
四曰白水先從脚腫起根在肺用桑白皮
五曰黑水先從外腎腫起根在腎用連翹
六曰玄水先從面腫起根在外腎用芫花
七曰風水先從四肢腫起根在骨用澤瀉
八曰石水先從腎腫起根在膀胱用藁本
九曰高水先從小腹腫起根在小腸用巴豆
十曰氣水或盛或衰根在大腸用赤小豆本事
十水丸
治十種水氣右十證看病根源除一味倍多爲君餘九味等分修製焙爲細末蜜丸梧子大以赤茯苓湯呑下三丸或五丸日二三服忌食生冷油膩鹹鹽及猪魚酒麪一百二十日
神助散亦佳方見上本事
結陽證
內經曰結陽者腫四肢註曰素嘗氣疾濕熱加之氣濕熱爭故爲腫也邪氣漸盛正氣漸微陽氣衰少致邪代正氣不宣通故四維發腫諸陽受氣於四肢也今人見手足關節腫痛全以爲風治者誤矣犀角湯主之正傳
犀角湯
治結陽證四肢腫閉犀角玄參各一錢升麻木通各八分連翹柴胡各六分沈香射干甘草各五分芒硝麥門冬各四分右剉作一貼水煎服入門
氣分證血分證
氣爲飮隔痞滿腹鳴骨痛冷痺則曰氣分亦曰水分
經脈不行血化爲水四肢紅腫則曰血分皆水氣之所由作也
氣分宜桂朮湯血分宜桂苓湯直指詳見婦人門
桂朮湯
治氣分桂枝一錢半白朮麻黃細辛甘草各一錢枳殼乾薑各七分半右剉作一貼薑五片水煎服直指
桂苓湯
治血分桂皮赤茯苓當歸川芎赤芍藥蓬朮三棱桑白皮檳榔蒼朮大腹皮瞿麥靑皮陳皮甘草各五分葶藶大黃煨各二分半右剉作一貼入薑五片水煎服直指
婦人産前後浮腫
詳見婦人門
不服藥自去水方
用丹房奇術塗臍膏消河餠
丹房奇術
治腫脹不服藥自去水巴豆硏去油四錢水銀粉二錢硫黃生一錢右同硏成餠先用新綿一片布臍上次以餠掩之外用帛縛如人行三五里許自然瀉下惡水待下三五次去藥以粥補住醫鑑
久患者隔日取水一餠可救二三十人活人
一方治水蠱商陸根赤者杵爛貼臍上以帛縛定自小便出
塗臍膏
治水腫小便絶少地龍生硏猪苓甘遂鍼砂各五錢右爲末擂葱涎調成膏敷臍中約一寸以絹帛束之以小便多爲度日兩易之得效
消河餠
治水腫膨脹大田螺四箇大蒜五箇車前子末三錢右硏成餠貼臍中以帕縛之少時尿出如注卽愈醫鑑
浮腫通治藥
宜加減胃苓湯四苓五皮湯集香湯實脾飮沈香琥珀元三仁丸椒豉元海金沙散諸方
加減胃苓湯
治浮腫蒼朮一錢半陳皮澤瀉白朮赤茯苓木瓜各一錢厚朴猪苓神麯檳榔各八分山楂肉縮砂各七分香附子薑汁炒大腹皮各六分甘草灸三分右剉作一貼入薑三燈心一團水煎服醫鑑
四苓五皮湯
治浮腫桑白皮陳皮地骨皮茯苓皮生薑皮大腹皮蒼朮白朮澤瀉猪苓靑皮車前子炒各一錢右剉作一貼水煎服辨疑
集香湯
治虛腫先用此以透關絡然後審證療之木香藿香川芎赤茯苓檳榔枳殼甘草各三錢沈香丁香各二錢乳香一錢半麝香一字右爲麤末每三錢入薑三片紫蘇五葉煎服空心直指
實脾飮
治水腫膨脹蒼朮白朮厚朴赤茯苓猪苓澤瀉縮砂香附子枳殼陳皮大腹皮木香別磨水取汁各七分右剉作一貼入燈心一塊煎去滓調木香水服之回春
沈香琥珀丸
治水腫尿澁葶藶子炒郁李仁沈香各一兩半琥珀杏仁蘇子赤茯苓澤瀉各五錢右爲末蜜丸梧子大麝香爲衣每三十丸至五十丸以蘿葍子煎湯下辨疑
三仁元
治水腫喘急大小便不利郁李仁杏仁薏苡仁各一兩右爲末糊丸梧子大米飮下四五十丸得效
椒豉元
治浮腫神方椒目一錢豉二七粒巴豆一箇去皮心熬右硏細滴水和丸菉豆大溫水呑下三丸或五丸以微注爲度氣盛者巴豆或二箇或三箇活人心
海金沙散
治脾濕太過腫脹喘急黑丑頭末一兩半一半炒一半生白朮一兩甘遂五錢海金沙三錢右爲末每二錢煎倒流水一盞食前調下東垣
一方
治外腎腫大莖物水泡通明方木香流氣飮方見氣門加白芷木通紫蘇葉煎湯呑下靑木香元方見前陰百粒效直指
又方
腫滿後作瘡或發水疱成瘡是脾土崩壞眞平胃散方見內傷細末淸油調付濕則乾糝立愈得效
可治不治證
凡浮腫陰囊軟者可治入門
患腫人腹上以手按之有窩者可治醫鑑
腫滿善證男從上而腫下女從下而腫上所患未久漩利腫退喘定則愈矣得效
男從脚下腫而上女從頭上腫而下皆不治
男從脚下女從頭上腫起皆爲逆陰陽微妙如此入門
大凡虛腫先起於腹而後散於四肢者可活先起於四肢而後歸於腹者不治
至若蠱脹而肚上有靑筋
腹滿而大便滑泄
久瘧而轉作虛浮
與夫脣黑傷肝缺盆平傷心臍突傷脾足心平傷腎背平傷肺皆爲不治之證
或肉硬或手掌平皆不治直指
脣腫齒焦者死
卒脣腫而蒼黑者死
掌腫無紋者死
臍腫凸出者死
缺盆平者死
陰囊莖俱腫者死
脈絶口張足腫者死
足趺腫膝如斗者死正傳
凡水腫大喘氣麤不食乃腎水盈溢上行傍浸於肺也不治得效
禁忌法
凡水腫惟忌鹽雖毫末許不得入口若無以爲味卽水病去後宜以醋少許調和飮食不能忌鹽勿服藥果欲去病切須忌鹽得效
尤忌鍼刺犯之流水而死
凡水腫極忌甘藥助濕作滿入門
病嗽及水全宜禁鹽本草
單方
凡二十種有桑白皮飮二氣散鷄醴飮
桑柴灰汁
桑柴灰水淋取淸汁煮赤小豆作粥常服大下水脹本草
桑白皮
治水腫喘急桑白皮四兩靑梁米四合同煮爛取淸飮名桑白皮飮入門
白朮
治四肢腫滿白朮三兩剉大棗三枚右水煎服日三四綱目
澤瀉
逐膀胱三焦停水或剉煎服或爲末白湯調下日二三本草
葶藶子
治頭面手足虛腫又治水氣喘急葶藶子隔紙炒爲末棗肉和丸小豆大麻子煎湯下十丸日三東垣
治水腫葶藶三兩爲細末防己末四兩綠頭鴨切頭瀝血於臼中令血盡納藥末和鴨頭更搗五千杵丸如梧子空心白湯下十丸此藥利小便如神本草
商陸
能瀉十種水病取白色生根細切雜生鯉魚煮作羹湯服之本草
牽牛子
治水氣蠱脹白丑黑丑頭末各取二錢大麥麪四兩和作燒餠臨臥茶淸嚼下降氣爲驗名曰二氣散正傳
水屬腎行腎之水無如黑牽牛取細末入於猪腎慢火煨熟而溫酒嚼下則借腎入腎兩得其便惡水旣泄不復泛溢矣直指
萆麻子
治十種水氣五蠱瘴氣萆麻子去殼用麻布包壓去油薄攤在木杓內仰放在鍋中水面上以蓋合住煮二十餘沸以藥無白色爲度取出每服六錢滾水化開空心溫服不過二三劑以小便大利爲效醫鑑
郁李仁
治水腫腹脹喘急大小便秘澁郁李仁一兩硏取汁薏苡仁末二合和煮粥食之入門
又方郁李仁一合爲末和麪作燒餠與喫卽大便通利氣便差本草
鯉魚
治水腫脚滿氣急鯉魚肉十兩葱白一握麻子一升取汁煮作羹入鹽豉薑椒調和空心食之入門
又方大鯉魚取肉赤小豆二升以水一斗同煮取二升許汁去滓分二服當下利卽差本草
螻蛄
治十種水病腫滿喘促生土狗一箇手足全者硏細入縮砂末等分老酒調下直指
又方五月五日取螻蛄不以多少不可見日焙乾每一病以七箇爲度先用七箇頭治上次用腹治中次用足治下皆爲末空心好酒調下
黑豆
治浮腫黑豆一升水五升煮取三升汁去滓納酒五升更煮取三升去滓分三服不差再合服之本草
赤小豆
治水腫下水氣和桑白皮或通草煮服之
又方赤小豆五合葫一頭生薑三錢幷碎白色商陸一條切同水煮豆爛湯成去葫薑商陸只細嚼豆空腹食之旋旋啜汁令盡腫立消便止本草
冬瓜
水病初得危急冬瓜不限多少任喫神效或取汁服久病忌之綱目
苦瓠瓤
治浮腫下水取白瓤實捻如大豆粒以綿裹煮一沸空心服七枚水自出不止大瘦乃差三年內愼口味本草
苦瓠須擇用細理潔淨者不爾有毒綱目
鷄屎
治水腫氣腫濕腫皆效乾鷄糞一升炒黃好淸酒三椀淬下煮作一椀濾去滓令飮之少頃腹中大轉動作鳴從大便利下於膝脚及臍上下先作皺起其腫漸消病未盡再服一劑以田螺二枚滾酒淖熟食之卽止名鷄醴飮醫鑑
靑頭鴨
治十種水病垂死靑頭鴨一隻治如食法和米幷五味煮令極熟作粥空腹食之白鴨亦好本草
鴨頭能利水而凉血故也入門
蝦蟆
治水腫鼓脹如神大蝦蟆一箇以縮砂七粒推入其口使呑入腹用罐子盛鹽泥封固炭火煆通紅煙盡取出候冷去泥硏爲末作一服或酒或陳皮湯送下候撤屁多乃效卽下金蟾散也
又方治水腫脹滿癩蝦蟆二三枚裝在雄猪肚內酒煮一伏時去蝦蟆將肚與酒食盡大便屁如雷或水下其腫自消醫鑑
猪肝
治浮腫脹滿猪肝一具細切以醋洗蒜虀食之又以熟水煮單喫亦可本草
猯肉
治十種水不差垂死猯肉半斤切粳米三合水三升入葱椒薑豉作粥食之
又作羹臛食之下水大效本草
鍼灸法
四肢及面皆浮腫灸水分氣海卽消
水腫惟得鍼水溝餘穴則鍼之水盡卽死庸醫多爲人鍼水分殺人多矣惟灸水分最爲要穴蓋此穴能分水不使妄行有人患水腫灸水分與氣海翌日面如削矣資生
脹滿
脹滿之源
帝曰脹者焉生何因而有岐伯曰衛氣之在身也常然幷脈循分肉行有逆順陰陽相隨乃得天和五藏更始四時有序五穀乃化然後厥氣在下榮衛留止寒氣逆上眞邪相攻兩氣相搏乃合爲脹也榮氣循脈衛氣逆爲脈脹衛氣幷脈循分爲膚脹靈樞
凡人七情內傷六淫外侵飮食失節房勞致虛脾土之陰受傷轉輸之官失職胃受水穀不能運化故陽自升陰自降而成天地不交之否於是淸濁相混隧道壅塞氣化濁血瘀鬱爲熱熱留而久氣化成濕濕熱相生遂成脹滿經曰鼓脹是也以其外雖堅滿中空無物有似乎鼓其病膠固難以治療故又名曰蠱若蟲侵蝕有蠱之義
飮食不節起居不時者陰受之陰受之則入五藏入五藏則䐜滿閉塞內經
濁氣在上則生䐜脹註曰濁氣謂寒氣也寒氣在上聚而不散則成脹內經
足太陰之脈病腹脹足陽明之脈病亦腹脹靈樞
太陰所至爲畜滿脾爲陰中之太陰無陽則不能化五穀乃大寒爲脹滿故脈經云胃中寒則脹滿此之謂也東垣
凡脹初起是氣久則成水治比水腫更難蓋水腫飮食如常鼓脹飮食不及常病根深痼必三五年而後成治腫惟補中行濕足矣治脹必補中行濕兼以消導更斷鹽醬音樂妄想不責速效乃可萬全入門
脹滿形證
中滿腹脹者其面目四肢不腫而腹肚脹起中空似鼓者是也醫鑑
臍腹四肢悉腫者爲水但腹脹四肢不甚腫者爲蠱蠱卽脹也本事
腹滿䐜脹支膈胠脇下厥上冒過在足太陰陽明內經
脹有虛實虛脹爲邪吐利不食時脹時減按之則陷而軟
實脹陽熱爲邪身熱咽乾常脹內痛按之不陷而硬入門
腹滿按之不痛爲虛痛者爲實可下之
腹脹時減復如故此爲寒宜溫之
腹滿不減減不足言須當下之仲景
脈法
其脈大堅而濇者脹也靈樞
脈盛而緊曰脹內經
脹滿脈弦脾制於肝洪數熱脹遲弱陰寒浮爲虛滿緊則中實浮則可治虛則危急脈決
關上脈虛則內脹
遲而滑者脹
虛而緊澁者脹
或弦而遲或浮而數皆脹也正傳
諸氣脹滿浮大可療虛小難保得效
脹病有七
夫脹者皆在于藏府之外排藏府而郭胸脇脹皮膚故命名脹靈樞
脹有寒脹熱脹穀脹水脹氣脹血脹蠱脹
脹病亦謂鼓脹
其脇痛面黑是氣鼓
脇滿小腹脹滿身上有血絲縷是血鼓
曖氣作酸飽悶腹脹是食鼓
惡寒手足厥冷瀉去淸水是水鼓
胸腹脹滿有塊如鼓者是痞散成鼓回春
寒脹
寒脹者腹滿濡時減吐利厥冷宜溫之得效
熱脹
熱脹者以陽幷陰則陽實陰虛陽盛生外熱陰虛生內熱脈必浮數浮則爲虛數則爲熱陰虛不能宣導飮食如故腹中脹滿者爲熱脹得效
穀脹
失飢傷飽痞悶停酸朝則陰消陽長穀氣易行故能食暮則陰長陽消穀氣難化故不能食是爲穀脹
水脹
脾土受濕水漬於腸胃而溢於皮膚漉漉有聲怔忪喘息是爲水脹直指
氣脹
七情鬱結氣道壅塞上不得降下不得升身體腫大四肢瘦削是爲氣脹直指
血脹
煩燥漱水迷忘驚狂痛悶嘔逆小便多大便黑婦人多有之是爲血脹直指
脹滿治法
適寒凉者脹下之則脹已內經
中滿者瀉之于內內經
諸腹脹大皆屬於熱大槪寒脹多而熱脹少也內經
鼓脹宜補中行濕此脾虛之甚必須遠音樂斷厚味大劑人參白朮佐以陳皮茯苓蒼朮之類
治法理宜補脾又須養肺金以制木使脾無賊邪之慮滋腎水以制火使肺得淸化之令却鹽味以防助邪斷妄想以保母氣無有不安醫者不察病源急於取效病者苦於脹急喜行利藥以求一時之快殊不知寬得一日半日其脹愈甚病邪甚矣眞氣傷矣去死不遠此病之起固非一年根深蔕固欲取速效自求禍耳知王道者可與語此也
凡腹脹須用薑製厚朴初得是氣脹宜行氣疎導之劑木香檳榔枳殼靑皮陳皮之類久則成水脹宜行濕利水之劑蒼朮白朮茯苓澤瀉防己之類正傳
肥人腹脹是濕宜蒼朮茯苓滑石澤瀉
瘦人腹脹是熱宜芩連梔子厚朴
色白人是氣虛宜人參白朮白茯苓陳皮正傳
中滿比脹稍輕俗云倒飽是也詳見內傷入門
脹有穀脹水脹氣脹血脹又有寒脹熱脹蠱脹
穀脹
宜鷄矢醴散大異香散
鷄矢醴散
治穀脹朝食則不能暮食又治氣脹水脹及蠱脹鷄矢白乾者大黃桃仁各等分右爲末每二錢薑湯調服宣明
一方羯鷄屎一升炒黃色細末百沸湯三升淋汁每取一大盞調木香檳榔末各一錢空心服以平爲期名曰鷄矢醴飮正傳
大異香散
治穀脹亦治氣脹三稜蓬朮靑皮陳皮藿香半夏麯桔梗益智仁香附子枳殼各一錢甘草二分半右剉作一貼入薑五棗二水煎服入門
水脹
宜防己椒藶丸木香散椒豉丸方見浮腫
防己椒藶丸
治水脹凡脹病腹滿口舌乾燥此腸胃間有水氣也防己椒目葶藶子炒大黃各一兩右爲末蜜丸梧子大白湯呑下十丸日三仲景
木香散
治水脹木香大戟白丑頭末各等分右爲細末取猪腰子一隻批片糝藥末二錢在內煨熟空心細嚼溫酒送下如食右腰子則搨右臂食左腰子則搨左臂而臥如未全愈則於肚上滿塗甘遂末却飮甘草湯則便去易老
氣脹
宜三和湯分心氣飮方見氣門氣鍼元金蟾散
三和湯
治氣脹大小便不利白朮陳皮厚朴各一錢檳榔紫蘇葉各七分半木通大腹皮白茯苓枳殼海金沙甘草各五分右剉作一貼薑三水煎服綱目
一名絜矩三和湯正傳
氣鍼元
專治氣膨薑黃靑皮各一兩木香丁香胡椒全蝎肉豆蔲煨各五錢右爲末蘿葍子二兩爛硏和勻用紅酒生薑汁各少許煮糊和丸梧子大以紫蘇葉陳皮煎湯下四五十丸得效
金蟾散
治氣鼓如神大蝦蟆一箇以縮砂推入其口使呑入腹以滿爲度用泥罐封固火煆通紅煙盡取出候冷去泥細硏末爲一服或酒或陳皮湯調下候散屁多乃見其效醫鑑
血脹
宜人參芎歸湯散血消腫湯桃奴丸
人參芎歸湯
治血脹是瘀血凝聚成脹滿也川芎二錢當歸半夏各一錢半蓬朮木香縮砂烏藥甘草各一錢人參桂皮五靈脂各五分右剉作一貼入薑五棗二紫蘇葉四片水煎服直指
散血消腫湯
治血脹煩燥漱口與上人參芎歸湯同而無烏藥有芍藥耳入門
桃奴丸
治血脹及婦人月經不通漸成脹滿與男子血蠱病同桃奴猳鼠糞玄胡索肉桂香附子五靈脂縮砂桃仁各等分右爲末每三錢溫酒調下正傳
或醋糊和丸梧子大醋湯下三五十丸俗方
寒脹
宜中滿分消湯溫胃湯順氣木香散厚朴橘皮煎
中滿分消湯
治中滿寒脹大小便不通益智仁半夏木香赤茯苓升麻各七分半川芎人參靑皮當歸柴胡生薑乾薑蓽澄茄黃連黃芪吳茱萸草豆蔲厚朴各五分右剉作一貼水煎服
溫胃湯
治胃氣虛冷脹滿食不下乾薑炮一錢半附子炮半夏麯厚朴人參陳皮甘草灸當歸各一錢二分半川椒炒一錢右剉作一貼水煎服直指
順氣木香散
治寒脹心腹刺痛面黃氣瘦或泄瀉縮砂丁香皮良薑乾薑炮肉桂陳皮厚朴桔梗茴香炒蒼朮炒各一錢甘草灸五分右剉作一貼入薑三棗二水煎服
或爲末鹽沸湯點服二錢得效
厚朴橘皮煎
治傷冷腹肚䐜脹如覆栲栳喘息奔急厚朴三兩枳殼乾薑良薑各一兩二錢靑皮陳皮肉桂全蝎各七錢右爲末醋糊和丸梧子大生薑橘皮湯下三五十丸得效
熱脹
宜七物厚朴湯枳殼剉散中滿分消丸
七物厚朴湯
治熱脹厚朴三錢枳實一錢半大黃甘草各一錢桂心五分右剉作一貼薑五棗二煎服得效
枳殼剉散
治熱脹厚朴枳殼桔梗各二錢大黃蒸甘草灸各一錢右剉作一貼薑五棗二水煎服直指
中滿分消丸
治中滿鼓脹及氣脹水脹然只治熱脹不治寒脹厚朴一兩人參白朮薑黃黃芩黃連枳實半夏各五錢知母四錢澤瀉陳皮各三錢白茯苓縮砂乾生薑各二錢猪苓甘草各一錢右爲末水浸蒸餠和丸梧子大熱湯下百丸
蠱脹
宜消蠱湯消脹飮子諸蠱保命丹
消蠱湯
治氣作蠱脹但腹脹而四肢頭面不腫半夏蘿葍子炒甘草灸各七分半紫蘇莖葉有縮砂肉豆蔲枳殼靑皮陳皮三棱蓬朮檳榔官桂白豆蔲蓽澄茄木香各五分右剉作一貼薑三棗二煎服直指
消脹飮子
治蠱脹單腹脹猪苓澤瀉人參白朮赤茯苓半夏陳皮靑皮厚朴紫蘇葉香附子縮砂木香檳榔大腹皮木通蘿葍子甘草各五分右剉作一貼薑五棗二水煎服醫鑑
諸蠱保命丹
治蜘蛛蠱脹肉蓯蓉三兩靑礬紅棗香附子各一斤麥芽一斤半幷爲末先將蓯蓉棗礬入罐內同火煆煙盡和藥末糊丸梧子大每二三十丸食後酒下
勞單腹腫大而四肢極瘦者名曰蜘蛛蠱古方雖有八物湯方見虛勞去地黃倍參朮加黃連厚朴及諸蠱保命丹蝦蟆煮肚法見上浮腫然此皆脾氣虛極眞藏已傷病也不治入門
脹滿通治藥
宜半夏厚朴湯廣朮潰堅湯濟生紫蘇子湯大正氣散四香散撞關飮子沈香飮分消湯四聖丸木香檳榔丸四炒枳殼丸木香分氣丸消脹元木香消脹元蓽澄茄元諸方
半夏厚朴湯
通治脹滿諸證半夏一錢厚朴八分神麯六分蘇木紅花各五分三稜當歸梢猪苓升麻各四分肉桂蒼朮白茯苓澤瀉柴胡陳皮生黃芩草豆蔲生甘草各三分木香靑皮各二分吳茱萸黃連乾生薑各一分桃仁七箇昆布少許右剉作一貼水煎服東垣
廣朮潰堅湯
治中滿腹脹內有積聚堅硬如石大小便澁滯半夏一錢半黃連厚朴黃芩益智仁草豆蔲當歸各七分陳皮靑皮神麯澤瀉柴胡甘草各五分蓬朮升麻吳茱萸各三分紅花二分右剉作一貼薑三水煎服
服此藥中滿減半止有積塊乃服半夏厚朴湯東垣
濟生紫蘇子湯
治憂思傷脾肺心腹膨脹喘促胸滿腸鳴大小便不利脈虛緊而澁白朮二錢蘇子人參各一錢大腹皮草果半夏厚朴木香陳皮枳殼甘草各五分右剉作一貼入薑三片棗二枚水煎服正傳
大正氣散
治風寒暑濕所傷成脹滿白朮蒼朮陳皮厚朴藿香半夏各一錢枳殼檳榔各七分桂枝乾薑甘草各五分右剉作一貼入薑五棗二水煎服得效
四香散
治脾氣血氣血蠱氣蠱水蠱石蠱腫脹似稍箕木香沈香乳香甘草各二錢半川芎胡椒陳皮人參白礬各五錢桂心乾薑縮砂茴香各一兩大茄焙五兩右爲細末每二錢陳米飮調下入門
撞關飮子
治脹滿用此衝開關格使脹自消香附子二錢烏藥一錢二分厚朴一錢縮砂八分三稜白豆蔲甘草各五分丁香沈香各三分右剉作一貼入薑三水煎服
又爲末紫蘇湯調下二錢入門
沈香飮
治腹脹氣喘坐臥不得蘿葍子炒硏二錢沈香木香枳殼各一錢右剉作一貼入薑三片水煎服得效
分消湯
治中滿成鼓脹滿悶蒼朮白朮陳皮厚朴枳實赤茯苓各一錢香附子猪苓澤瀉大腹皮各八分縮砂六分木香三分右剉作一貼入薑二片燈心一團水煎服回春
四聖丸
治小兒心腹虛脹全蝎炒一兩胡椒木香靑皮去白各二錢半右爲末飯和作丸菉豆大薑橘湯下五七丸
腹脹由脾胃虛氣攻作也肺與脾爲子母肺主目胞顋之類脾主四肢子母皆虛則目胞顋腫四肢黃色用搨氣丸漸消之塌氣丸卽四聖丸去木香靑皮也錢乙
木香檳榔丸
疎導三焦通利大小便下濕痰凝滯則脹滿自消最爲神效半夏麯皂角酥灸去皮弦子郁李仁各二兩木香檳榔枳殼杏仁麩炒靑皮各一兩右爲末別以皂角四兩浸漿水搓揉熬膏去滓入煉蜜少許和丸梧子大薑湯下五七十丸局方
四炒枳殼丸
治氣血凝滯成鼓脹積聚枳殼米泔浸去瓤切片四兩分作四分一分蒼朮一兩以水同煮乾炒黃色去蒼朮一分蘿葍子一兩以水同煮乾炒黃色去蘿葍子一分茴香一兩以水同煮乾炒黃色去茴香一分乾漆一兩以水同煮乾炒黃色去乾漆香附子醋浸炒二兩三稜蓬朮各二兩童便幷浸一宿次日用去殼巴豆三十粒同水煮乾炒黃色去巴豆不用右爲末用前同炒蒼朮蘿葍子茴香乾漆同煮取汁好醋一椀打麪糊和丸梧子大米飮下七九十丸回春
木香分氣丸
治脾胃不和腹脇膨脹痰嗽喘急飮食不化木香檳榔靑皮蓬朮乾生薑當歸薑黃玄胡索白朮枳殼三稜赤茯苓陳皮肉豆蔲右爲末麪糊和丸小豆大薑湯呑下三五十丸
消脹元
快氣寬中除脹消食黑丑頭末蘿葍子炒木香檳榔各等分右爲末滴水和丸梧子大薑湯下三五十丸大成
一名小檳榔元得效
木香消脹元
治脹滿蘿葍子炒二兩陳皮大腹子枳殼桑白皮蘇子炒香附子各一兩檳榔五錢木香二錢半右爲末麪糊和丸梧子大薑湯或棗湯下五七十丸類聚
蓽澄茄元
治痞滿脹滿穀脹氣脹蓽澄茄白豆蔲縮砂靑皮蘿葍子木香陳皮各七錢半肉豆蔲茴香桂皮丁香各三錢七分半右爲末麪糊和丸梧子大陳皮湯下三五十丸直指
濁氣在上則生䐜脹
內經曰淸氣在下則生飱泄濁氣在上則生䐜脹註曰濁氣寒氣也寒在上焦則水穀精微之氣不能運化鬱結而爲脹滿
一人患脹夜分尤甚脈弦而細正是濁氣在上生䐜脹也先灸中脘穴名引胃中生發氣上行陽道後以木香順氣湯服之良愈寶鑑
吳茱萸湯沈香交泰丸亦治此證
木香順氣湯
厚朴白茯苓澤瀉半夏各一錢蒼朮八分靑皮陳皮各六分草豆蔲人參當歸各五分益智仁吳茱萸各三分木香乾生薑升麻柴胡甘草各四分右剉作一貼入薑三水煎服寶鑑
經曰留者行之結者散之以柴胡升麻之苦平行少陽陽明二經發散淸氣運行陽分爲君以生薑半夏草豆蔲益智仁之辛甘大熱消散中寒爲臣以厚朴木香蒼朮靑皮之苦辛大溫通順滯氣當歸人參陳皮之辛甘溫調理榮衛滋養中氣氣之薄者陽中之陰茯苓甘草澤瀉之氣薄導引濁陰之氣自天而下故以爲佐濁氣不降以苦泄之吳茱萸苦熱泄之者也故以爲使氣味相合散之泄之上之下之使淸濁之氣各安其位也寶鑑
吳茱萸湯
治濁氣在上生䐜脹又陰盛生寒腹滿䐜脹常如飽不欲食飮吳茱萸厚朴官桂乾薑各一錢白朮陳皮川椒炒各五分右剉作一貼水煎服
或爲末每二錢薑湯點服類聚
沈香交泰丸
治濁氣在上生䐜脹吳茱萸大黃酒浸各一兩厚朴五錢沈香白朮陳皮各三錢白茯苓澤瀉當歸木香靑皮各二錢右爲末湯浸蒸餠和丸梧子大溫水下七八十丸
傷寒熱病腹脹滿
詳見寒門
脹滿乃眞臟病也
脹滿由脾虛之極乃眞藏病也如反胃勞瘵亦然皆眞藏病也凡人之病眞藏不病則五行相生相制以適於平雖不服藥而自愈如火極傷金則有水以制之有土以生之如木極克土則有金以制之有火以生之所謂亢則害承迺制也雖然亦有惡藥忌醫而誤之者蓋正氣與病邪不相兩立一勝則一負久則病劇正脫而不免於死然則有病不服藥可乎不用醫可乎
脹滿泄瀉
腹脹經久忽瀉數升晝夜不止服藥不驗乃爲氣脫最難救取益智仁濃煎湯服之立愈入門
外敷法
治積聚脹滿血蠱等病宜外敷神膏及外敷藥
外敷神膏
大黃朴硝各四兩麝香一錢爲末每二兩和大蒜搗成膏敷患處入門
外敷藥
治腹脹硬如石先用熱水嚼甘草嚥下次用大戟芫花甘遂海藻等分爲末醋調遍塗腹上神效得效
可治不可治證
脹滿得之未久或脹或消腹皮稍軟不泄不喘隨治隨差若臍心突起利後腹脹急久病羸乏喘息不得安名曰脾腎俱敗不治得效
腹脹身熱脈大是一逆也
腹鳴而滿四肢淸泄其脈大是二逆也
腹大脹四末淸脫形泄甚是三逆也
腹脹便血其脈大時絶是四逆也幷不治靈樞
腹滿咳逆不得小便不治
腹大滿而下泄不治得效
脹滿或兼身熱或兼如瘧皆不可治綱目
久病羸乏卒然脹滿喘息不得與夫臍心突起或下利頻頻未見一愈者耳直指
單方
凡十四種
厚朴
治腹脹乃結者散之神藥也湯液
有人心腹脹滿只以厚朴細剉薑製每取五錢或七錢薑七片同煎服滓又煎服五六次卽愈資生
腹脹必少佐以厚朴者蓋其味辛能散以氣聚上焦故也
大戟
治脹取大棗一斗置鍋內與大戟同水煮熟去大戟不用旋旋吃棗無時棗盡卽效易老
鸕鷀屎
治脹滿取屎炒黃色作末每一錢溫水調下卽效
雷公云體寒腹大全賴鸕鷀是也本草
蝦蟆
治蠱脹取一箇去內腸入螻蛄七枚新瓦上焙焦乾爲末糊丸酒服綱目
鷄屎
治穀脹及諸脹取屎白炒黃湯漬之取淸汁服之本草
黑豆
和桑柴灰汁煮服下水鼓腹脹效本草
赤小豆
下脹滿以桑柴灰水煮作粥常服本草
紫蘇莖葉
治心腹脹滿煮作飮如茶常服本草
蔓菁子
治心腹脹取一合搗爛水一升和硏濾取汁一盞頓服或自吐或利或汗腹中自寬本草
蘿葍子
治脹滿炒硏水煮如茶常服妙
蘿葍取子陳根煮服亦佳俗方
大麥麪
治脹常食最佳大麥飯亦好俗方
桑枝茶
下氣消脹常服最佳
或和赤豆作粥亦良本草
烏牛尿
治久患氣脹取熱尿空心服一升日一服氣散卽止本草
椒目
治水蠱能行水作末溫水調一錢服之本草
鍼灸法
腹中膨脹取內庭
水蠱取偏歷
鼓脹取臍上下左右各刺二寸二分
單蠱脹取水分鍼入二寸半或灸五十壯
脹滿取足三里瀉之
凡脹皆取三里是脹之要穴也
又取中脘氣海或鍼或灸綱目
消渴
消渴之源
內經曰二陽結謂之消註曰二陽結謂胃及大腸俱熱結也腸胃藏熱則喜消水穀也
手陽明大腸主津液所生病熱則目黃口乾是津液不足也足陽明胃主血所生病熱則消穀善飢血中伏火是血不足也結者津液不足結而不潤皆燥熱爲病也東垣
消者燒也如火烹燒物理者也入門
心移寒於肺爲肺消肺消者飮一溲二死不治註曰金受火邪肺藏消爍氣無所持故飮一而溲二也內經
心移熱於肺傳爲膈消註曰心肺兩間中有斜膈膜膈膜下際內連於橫膈膜故心熱入肺久久傳化內爲膈熱消渴而多飮也內經
癉成爲消中註曰癉謂消熱病也多飮數溲謂之熱中多食數溲謂之消中內經
凡消癉肥貴人則膏粱之疾也此人因數食甘美而多肥故其氣上溢轉爲消渴註曰食肥則腠理密而陽氣不得外泄故肥令人內熱甘者性氣和緩而發散逆故甘令人中滿然內熱則陽氣炎上炎上則欲飮而嗌乾中滿則陽氣有餘有餘則脾氣上溢故轉爲消渴內經
喜渴者由心熱也心主便汗便汗出多則腎中虛燥故令渴凡夏月渴而汗出多則小便少冬月不汗故小便多皆平人之常也聖惠
消渴形證
渴病有三曰消渴曰消中曰消腎
熱氣上騰心虛受之心火散漫不能收斂胸中煩燥舌赤脣紅此渴引飮常多小便數而少病屬上焦謂之消渴
熱蓄於中脾虛受之伏陽蒸胃消穀善飢飮食倍常不生肌肉此渴亦不甚煩小便數而甜病屬中焦謂之消中
熱伏於下腎虛受之腿膝枯細骨節痠疼精走髓虛引水自救飮水不多隨卽尿下小便多而濁病屬下焦謂之消腎
自消腎而析之又有五石過度之人眞氣旣盡石勢獨留陽道興强不交精泄謂之强中消渴輕也消中甚焉消腎又甚焉若强中則其斃可立待也直指
上消者肺也又謂之膈消多飮水而少食大便如常小便淸利
中消者胃也渴而飮食多小便赤黃
下消者腎也小便濁淋如膏油之狀面黑耳焦而形瘦易老
渴而多飮爲上消消穀善飢爲中消渴而尿數有膏油爲下消綱目
五藏六府皆有津液熱氣在內則津液竭少故爲渴夫渴者數飮水其人必頭目眩背寒而嘔皆因裏虛故也類聚
飮水而安睡者實熱也飮水少傾卽吐者火邪假渴耳入門
脈法
消渴脈實大病久可治脈懸小堅病久不可治內經
消渴脈當得緊實而數反得沈濇而微者死難經
消渴脈數大者活細小浮短者死脈訣
心脈滑爲渴滑者陽氣勝也
心脈微小爲消癉
脈數大者生沈小者死脈經
心脈滑甚爲喜渴聖惠
趺陽脈數胃中有熱卽消穀引飮大便必堅小便卽數仲景
消渴脈宜數大忌虛小醫鑑
消渴有三
上消者舌上赤裂大渴引飮膈消是也白虎加人參湯主之卽人參白虎湯也方見寒門
治能食而渴若不能食而渴宜加味錢氏白朮散又麥門冬飮子降心湯人參石膏湯淸心蓮子飮和血益氣湯生津養血湯黃芩湯皆治上消
中消者善食而瘦自汗大便硬小便數所謂癉成爲消中者是也調胃承氣湯方見寒門加減三黃丸方見火門主之又蘭香飮子生津甘露湯順氣散人參散黃連猪肚丸藕汁膏皆可用
下消者煩燥引飮耳輪焦乾小便如膏腿膝枯細所謂焦煩水易虧者是也六味地黃丸主之方見虛勞又宜人參茯苓散加減八味元方見五藏加減腎氣丸補腎地黃元鹿茸丸諸方
養肺降火生血爲主分上中下治之
三消多屬血虛不生津液宜以四物湯方見血門爲主治上消加人參五味子麥門冬天花粉煎入牛乳汁生地黃汁生藕汁酒客生葛根汁調服
中消加知母石膏寒水石滑石
下消加黃柏知母熟地黃五味子
消渴病小便反多如飮水一斗小便亦一斗腎氣丸方見虛勞主之仲景
加味錢氏白朮散
治消渴不能食又治消中善飢乾葛二錢人參白朮白茯苓藿香甘草各一錢木香柴胡枳殼五味子各五分右剉作一貼水煎服得效
麥門冬飮子
治膈消麥門冬二錢知母天花粉人參五味子葛根茯神生地黃甘草各一錢右剉作一貼入竹葉十片水煎服
降心湯
治心火上炎腎水不濟煩渴引飮氣血日消天花粉二錢人參遠志當歸熟地黃白茯苓黃芪蜜炒五味子甘草各一錢右剉作一貼入棗二水煎服得效
人參石膏湯
治膈消石膏四錢知母二錢三分人參一錢七分甘草一錢三分右剉作一貼水煎服保命
淸心蓮子飮
治心火上炎口乾煩渴小便赤澁蓮子二錢赤茯苓人參黃芪各一錢黃芩車前子炒麥門冬地骨皮甘草各七分右剉作一貼水煎服局方
和血益氣湯
治消渴小便數舌上赤脈肌體枯瘦黃柏酒洗升麻各一錢生地黃酒洗黃連酒洗各八分石膏杏仁桃仁各六分知母防己羌活各五分當歸梢四分柴胡麻黃根生甘草灸甘草各三分紅花少許右剉作一貼水煎服東垣
生津養血湯
治上消當歸白芍藥生地黃麥門冬各一錢川芎黃連各八分天花粉七分知母黃柏幷蜜炒蓮肉烏梅薄荷甘草各五分右剉作一貼水煎服醫鑑
黃芩湯
治上消片芩梔子桔梗麥門冬當歸生地黃天花粉乾葛人參白芍藥各一錢右剉作一貼入烏梅一箇水煎服回春
蘭香飮子
治消渴善食而瘦二便結數石膏三錢知母一錢半生甘草防風各一錢灸甘草人參蘭香葉連翹白豆蔲桔梗升麻各五分半夏二分右爲末蒸餠糊調成餠曬乾爲末每二錢淡薑湯調下入門
生津甘露湯
治消中能食而瘦大便燥小便數石膏草龍膽黃柏各一錢柴胡羌活黃芪酒知母酒黃芩灸甘草各八分當歸身六分升麻四分防風防己生地黃生甘草各三分杏仁十箇桃仁五箇紅花少許右剉作一貼水二盞煎至一盞加酒一匙稍熱服不拘時
一名淸凉飮子東垣
順氣散
治消中能飮食小便黃赤以此微利至不飮食而愈厚朴二錢半大黃二錢枳實一錢右剉作一貼水煎服不拘時
人參散
治消中滑石二兩寒水石甘草各一兩石膏五錢人參二錢半右爲末每取二錢溫水調下子和
黃連猪肚丸
治消渴消中亦治强中證雄猪肚一箇黃連五兩麥門冬知母瓜蔞根各四兩右四味爲末入猪肚內以線封口置甑中蒸爛於石臼中令搗爛入蜜少許作丸梧子大米飮下百丸正傳
藕汁膏
治胃熱消中藕汁白藕尤佳生地黃汁牛乳汁和黃連天花粉末佐而薑汁白蜜爲膏以匙抄取徐徐留舌上以白湯送下日三四次
人參茯苓散
治腎消尿濁如膏滑石寒水石各一錢半甘草七分赤茯苓乾葛黃芩薄荷大黃各五分連翹三分人參白朮澤瀉桔梗梔子天花粉縮砂各二分右剉作一貼水煎服醫鑑
一名人參散東垣
加減腎氣丸
治腎消口燥煩渴兩脚枯瘦熟地黃二兩牧丹皮白茯苓山茱萸五味子澤瀉鹿茸山藥各一兩肉桂沈香各五錢右爲末蜜丸梧子大空心鹽湯下七八十丸
補腎地黃元
治腎消能降心火益腎水止消渴明耳目黃柏一斤剉同地黃曬乾生地黃半斤酒浸二日蒸爛硏膏與黃柏拌曬乾白茯苓四兩熟地黃天門冬人參甘菊各二兩條芩酒炒當歸枳殼麥門冬片芩生各一兩右爲末水丸梧子大空心鹽酒下七八十丸
鹿茸丸
治腎虛消渴小便無度麥門冬二兩鹿茸熟地黃黃芪五味子鷄肶胵麩炒肉蓯蓉酒浸山茱萸破故紙炒牛膝酒浸人參各七錢半白茯苓地骨皮玄參各五錢右爲末蜜丸梧子大空心米飮下五七十丸
食㑊證
內經曰大腸移熱於胃善食而瘦又謂之食㑊
胃移熱於膽亦曰食㑊註曰㑊易也飮食移易而過不生肌膚也治法與消中同綱目
消渴小便甜
消渴者腎虛所致每發則小便必甜以物理推之淋餳醋酒作脯法須臾卽甜足明人之食後滋味皆甜流在膀胱若腰腎氣盛則上蒸炎氣化成精氣下入骨髓其次爲脂膏又其次爲血肉其餘則爲小便故小便色黃血之餘也五藏之氣鹹潤者則下味也若腰腎旣虛冷則不能蒸化穀氣盡下爲小便故味甘不變其色淸冷則肌膚枯槁也本事
消渴由坎火衰少
肺爲五藏華蓋若下有煖氣蒸則肺潤若下冷極則陽不能升故肺乾而渴易乾上坤下其卦爲否陽無陰不降陰無陽不升故成否也譬如釜中有水以火煖之又以板覆則煖氣上騰故板能潤若無火力則水氣不能上升此板終不得潤火力者腰腎强盛常須煖補腎氣飮食得火力則潤上而易消亦免乾渴之患宜服八味腎氣丸卽八味元加五味子也本事
消渴與脚氣相反
消渴與脚氣雖皆爲腎虛所致其爲病則相反脚氣始發於二三月盛於五六月衰於七八月消渴始發於七八月盛於十一十二月衰於二三月其故何也蓋脚氣壅疾也消渴宣疾也春夏陽氣上故壅疾發則宣疾愈秋冬陽氣下故宣疾發則壅疾愈審此二者疾可理也本事
消渴通治藥
宜滋陰養榮湯活血潤燥生津飮桑白皮湯梅花湯大黃甘草飮子淸神補氣湯黃芪湯天花散黃連地黃湯生地黃飮子門冬飮子玉泉散玄兎丹三消丸玉泉丸五汁玉泉丸生地黃膏荔枝膏衛生天花元諸方
滋陰養榮湯
治消渴亡津液口燥咽乾當歸二錢人參生地黃各一錢半麥門冬白芍藥知母黃柏幷蜜水炒各一錢甘草五分五味子十五粒右剉作一貼水煎服入門
活血潤燥生津飮
通治消渴天門冬麥門冬五味子瓜蔞仁麻子仁當歸熟地黃生地黃天花粉甘草各一錢右剉作一貼水煎服入門
桑白皮湯
治三消渴疾童根桑白皮卽未老者二錢白茯苓人參麥門冬乾葛山藥桂皮各一錢甘草五分右剉作一貼水煎服得效
梅花湯
治三消渴利神效糯穀旋炒作曝桑根白皮厚者細切各五錢右剉作一貼水煎渴則飮之不拘時得效
大黃甘草飮子
治一切消渴大黃一兩半甘草大者四兩剉黑豆五升別煮三沸去苦水右用井水一桶同煮爛令病人食豆飮汁無時不三劑病去宣明
淸神補氣湯
消渴證纔愈止有口乾此藥主之升麻一錢半柴胡當歸身荊芥穗防己桃仁泥各一錢黃柏酒洗黃連酒洗知母生甘草各五分石膏熟地黃各四分生地黃細辛各二分杏仁六箇川椒二粒紅花少許右剉作一貼水煎服
一名辛潤緩肌湯東垣
黃芪湯
治諸渴生乾地黃二錢黃芪茯神天花粉麥門冬各一錢五味子甘草各五分右剉作一貼水煎服直指
天花散
治消渴天花粉生乾地黃各二錢乾葛麥門冬五味子各一錢甘草五分右剉作一貼粳米百粒煎服直指
黃連地黃湯
治三消黃連生地黃天花粉五味子當歸人參乾葛白茯苓麥門冬甘草各一錢右剉作一貼薑二棗一竹葉十片同煎服回春
生地黃飮子
治消渴人參生乾地黃熟地黃黃芪天門冬麥門冬枳殼石斛枇杷葉無則桑白皮代之澤瀉各一錢甘草五分右剉作一貼水煎服
此方乃二黃元合甘露飮材也生精補血潤燥止渴佐以澤瀉枳殼疎導二府使心火下行則小便淸利肺經潤澤則大府流暢宿熱旣消其渴自止造化精深妙無踰此得效
門冬飮子
治老虛人消渴麥門冬二錢五味子人參地骨皮白茯苓甘草各一錢右剉作一貼薑三煎服元戎
玉泉散
治消渴之聖藥天花粉二錢粉葛麥門冬生地黃五味子甘草各一錢右剉作一貼糯米一合煎服醫鑑
玄兎丹
治三消渴利神藥禁遺精止白濁延年兎絲子十兩酒浸製五味子七兩白茯苓蓮子肉山藥各三兩右爲末別硏山藥末三兩將兎絲子所浸酒煮糊和丸梧子大空心米飮下五七十丸
煉蜜和丸亦佳得效
三消丸
通治消渴黃連淨爲細末不以多少冬瓜搗取自然汁和作餠陰乾再爲末再浸再乾至七次卽用冬瓜汁和丸梧子大煎大麥仁湯送下五七十丸本事
一名瓜連丸直指
玉泉丸
治消渴口乾天花粉乾葛各一兩半麥門冬人參白茯苓黃芪半生半蜜炒烏梅甘草各一兩右爲末蜜丸彈子大每一丸溫水嚼下
五汁玉泉丸
治消渴黃連乾葛天花粉知母麥門冬五味子人參生地黃烏梅肉蓮肉當歸甘草各一兩右爲末別取人乳汁牛乳汁甘蔗汁無則用砂糖梨汁藕汁先將各汁入蜜一斤半煎成稀膏後將各藥末和前膏熬五七沸每取五茶匙米飮調下日二三忌辛熱之物回春
生地黃膏
治渴通用生地黃二斤蜜一椀白茯苓一兩人參五錢右地黃洗搗取汁同蜜煎至半次入參苓末拌和磁器盛以匙挑服溫水送下得效
荔枝膏
止消渴生津液乳糖二十六兩淸蜜十四兩烏梅肉八兩生薑五兩取汁麝香五分右先取淸蜜烏梅肉以水一斗五升熬至半濾去滓下乳糖熬候糖熔化入薑汁再熬乃入麝和勻每取一大匙新水調下日二三類聚
衛生天花元
歌曰消渴消中消腎病三焦五藏生虛熱惟有膀胱冷似氷意中飮水無休歇小便晝夜不流通骨冷皮焦心肺裂本因飮酒炙煿多酒餘色慾勞無節飮水喫食日加增肌肉精髓轉枯竭漩甜如蜜滑如油口苦咽乾舌如血三消病狀最爲危有此仙方眞妙訣
黃連童便浸三日三兩白扁豆炒二兩蘆薈七錢半辰砂白茯苓牡蠣粉知母苦參鐵粉天花粉各五錢金銀箔各二十片右爲末生瓜蔞根汁和生蜜爲丸梧子大麥門冬湯下三五十丸類聚
酒渴
治嗜酒積熱津液枯燥煩渴引飮專嗜冷物宜龍鳳元烏梅木瓜湯五豆湯酒蒸黃連丸方見暑門朱砂黃連元得效
龍鳳元
治酒渴山藥兎絲子各二兩鹿茸火燎酒浸灸一兩右爲末蜜丸梧子大米飮下三五十丸得效
烏梅木瓜湯
治酒熱消渴烏梅打碎不去仁木瓜各二錢麥芽炒草果甘草各一錢右剉作一貼入薑五片水煎服得效
五豆湯
解酒毒止消渴乾葛甘草幷剉各一斤貫衆八兩黑豆黃豆菉豆靑豆赤小豆各一兩右以水五斗五升臘八日十二月初八日大鍋熬至熟濾去滓盛磁器封口春夏月開用隨意飮之大人渴後生瘡最妙酒後渴尤好
朱砂黃連元
治酣飮成消渴黃連三兩生乾地黃二兩朱砂一兩右爲末蜜丸梧子大燈心棗湯呑下三五十丸得效
蟲渴
蟲在藏府耗其津液而成消渴宜苦練湯得效
苦練湯
治蟲渴苦練根皮一握切焙入麝香少許水二盞煎至一盞空心飮之雖困頓不妨自後下蟲三四條其渴頓止乃知消渴一證有蟲耗其津液也得效
强中證
多因耽嗜色慾或服丹石眞氣旣脫熱邪獨盛飮食如湯消雪肌膚日削小便如膏油陽强興盛不交精泄三消之中最爲難治姑錄一二方聊爲備用宜石子薺苨湯黃連猪肚丸得效
石子薺苨湯
治强中證薺苨石膏各一錢半人參茯神瓜蔞根磁石知母乾葛黃芩甘草各一錢右剉作一貼先以水三盞猪腰子一箇黑豆一合煮至一盞半去滓入藥煎至七分去滓食後服次投下藥得效
黃連猪肚丸
治同上服上藥後便服此雄猪肚一箇黃連小麥炒各五兩天花粉茯神各四兩麥門冬二兩右爲末入猪肚中封口安甑中蒸爛搗爛作丸梧子大米飮下七九十丸入煉蜜少許亦可得效
消渴傳變證
消渴之疾末傳能食者必發腦疽背瘡不能食者必傳中滿鼓脹皆爲不治之證張潔古老人分而治之能食而渴者白虎加人參湯方見寒門主之或加減白虎湯不飮食而渴者錢氏白朮散方見小兒倍加葛根與之或加減白朮散上中旣平不復傳下消矣東垣
或曰末傳癰疽者何也此火邪勝也其瘡痛甚而不潰或赤水者是也末傳中滿者何也如上消中消制之太急寒藥傷胃久而成中滿之疾所謂上熱未除中寒復生也東垣
消渴久病變成發癰疽或成水病或雙目失明類聚
甚而水氣浸漬溢於肌膚則脹爲腫滿猛火自炎留於分肉則發爲癰疽此又病之深而證之變者也直指
渴利者謂隨飮卽小便也由腎氣虛不能制水液故隨飮卽小便也以其內熱故小便利小便利則津液竭津液竭則經絡澁經絡澁則榮衛不行榮衛不行則熱氣留滯故成癰疽也聖惠
加減白虎湯
石膏二錢半知母一錢人參黃柏各七分玄參甘草各五分五味子十粒右剉作一貼入粳米百粒水煎服醫鑑
加減白朮散
乾葛二錢人參白朮白茯苓各一錢木香知母黃柏甘草各五分五味子九粒右剉作一貼水煎服醫鑑
消渴須預防癰疽
消渴之人常須慮患大癰必於骨節間忽發癰疽而卒須預防之宜加減八味元黃芪六一湯方見癰疽忍冬元長服爲妙又益元散方見暑門井水調服入門
加減八味元
方見五藏此方有五味子最爲得力不惟止渴亦免生癰疽久服永除渴疾氣血加壯得效
忍冬元
渴疾須預防發癰疽忍冬草不以多小根莖花葉皆可用右剉酒浸糠火煨一宿取出曬乾入甘草少許搗爲末以所浸酒爲糊和丸梧子大酒飮任下百丸此不特治癰疽亦能止渴得效
不治證
內經曰肺消者飮一溲二死不治蓋肺藏氣肺無病則氣能管攝津液而津液之精微者收養筋骨血脈餘者爲溲肺病則津液無氣管攝而精微者亦隨溲下故飮一溲二而如膏油也津液下脫未能榮養故漸形瘦焦乾也或問經云飮一溲二死不治仲景復用八味丸治之何也曰飮一未至溲二者病尙淺猶可治故仲景腎氣丸治飮水一斗小便亦一斗之證若小便過於所飮則無及矣綱目
消渴之餘傳爲脹滿發爲癰疽及强中證皆不治綱目
禁忌法
內經曰熱中消中不可服膏梁芳草石藥
消渴病宜愼者有三一飮酒二房勞三鹹食及麪能愼此三者雖不服藥亦可自愈千金
凡消渴大忌飮酒房事及食炙煿辛熱鹹藏之物
百日以上不可鍼灸鍼灸則瘡中出膿水不止而死得效
渴疾大忌半夏南星燥劑東垣
單方
凡四十種
石膏
主消渴搗末取五錢和粳米煮取汁飮本草
竹葉
止消渴取靑葉煮汁飮本草
滑石
治消渴爲末取三錢井水或蜜水調下卽益元散也一名神白散醫鑑
地漿
治熱渴心悶取一盞飮之妙本草
竹瀝
治消渴不拘時恣飮之妙雷公云久渴心煩宜投竹瀝本草
麥門冬
治消渴及口乾燥渴去心煮湯飮之本草
黃柏
主消渴水煎服或作末水丸服之本草
黃連
治消渴要藥酒浸蒸曬乾爲末蜜丸白湯下五七十丸綱目
黃芪
治消渴凡消渴而欲發瘡或病癰疽而後渴宜多取黃芪煮湯服之妙綱目
葛根
主消渴取五錢水煎飮之又取生者搗汁飮亦好本草
瓜蔞根
卽天花粉也治消渴之聖藥也水煮取汁隨意飮之甚佳本草
漬苧汁
主消渴取生苧水漬取汁飮之本草
地骨皮
治消渴水煎服之又取葉作飮啜之本草
蚊蛤
卽五倍子也最能回津止渴爲末沸湯調下二錢最妙入門
忍冬草
治消渴水煮取汁四時長服
桑枝茶
療口乾如茶常服爲佳本草
桑根白皮
主熱渴水煎飮之
黑椹搗濾去滓入石器中入蜜熬膏每取二三匙沸湯點服止渴生精神本草
牡蠣肉
治酒渴和薑醋生食之俗名石花本草
蚌蛤
止消渴煮食或和薑醋生食幷佳本草
鮎魚涎
主三消取涎搜黃連末作丸烏梅湯下五十丸渴頓減本草
田螺
治消渴小便數取螺五升水一斗浸經宿取水飮之每日易水又取螺煮汁飮食肉良本草
生藕
取汁一盞入蜜一合分三服止渴最好綱目
紅柿
止渴取啖之本草
烏梅
療口乾止消渴作湯和少蜜常啜本草
梨
止消渴取消梨常常啖之最治心熱渴本草
獼猴桃
止消渴取霜後熟者常啖之又和密作正果尤佳俗方
五味子
止消渴最良作飮常啜之又作丸久服生津止渴本草
麻仁
止消渴麻仁一升擣碎之水三升煮取汁溫凉任服本草
粟米泔
酸者止消渴甚良常取飮之泔久留則酸本草
菉豆
治消渴煮汁飮之或硏取汁服幷佳本草
靑粱米
主熱中消渴煮取汁飮之或煮粥或作飯常食佳本草
糯米
主消渴淘取泔飮之又水硏取白汁恣飮之以差爲度
糯稻稈灰淋汁飮之甚妙一人病渴殆死有人敎以糯稻稈斬去穗及根取中心淨器中燒作灰每取一合湯水一椀沃浸良久澄去滓取淸頓飮之卽取效如神澹寮
冬瓜
主三消渴擣絞取汁飮之又作羹作虀常食佳本草
蓴
主消渴作羹作虀常食佳本草
菘菜
治消渴常食最佳或取汁飮亦可本草
雄鷄湯
治三消渴疾退雄鷄湯澄淸飮之神效醫鑑
白雄鷄尤佳本草
白鵝
主消渴煮取汁飮之本草
黃雌鷄
主消渴煮熟取汁飮之肉亦可食本草
牛乳
主消渴取生乳渴則飮之又作酪粥常食亦佳本草
猪肚
止渴利爛蒸和薑醋食之本草
黃疸
黃疸之因
經曰濕熱相交民病癉癉卽黃單陽而無陰也入門
諸發黃皆小便不利惟瘀血發黃小便自利蓋熱結下焦則熱耗津液而小便不利血結下焦則熱但耗血而不耗津液故小便自利入門
發黃譬如盦麯五疸同歸濕熱蓋濕熱熏蒸血熱土色上行面目延及爪甲身體俱黃黃卽疸也入門
蓋黃疸者濕熱與宿穀故也俗謂之食勞黃子和
食勞疳黃一名黃胖夫黃疸者暴病也故仲景以十八日爲期食勞黃者宿病也至有久不愈者綱目
凡病當汗而不汗則生黃當利小便而不利亦生黃蓋脾主肌肉四肢寒濕與內熱相合故也海藏
五疸同是濕熱終無寒熱之異正傳
脈沈渴欲飮水小便不利者必發黃仲景
腹脹滿面萎黃躁不得睡屬黃家仲景
凡時行感冒及伏暑未解宿食未消皆能發黃入門
時行疫癘亦能發黃殺人最急入門
傷寒病遇太陽太陰司天若下之太過往往變成陰黃寒水太過土氣不及故多變此疾海藏
黃疸有五
身痛而色微黃齒垢黃爪甲上黃皆黃疸也靈樞
尿黃赤安臥者曰黃疸註曰安臥而尿黃赤也內經
目黃者曰黃疸內經
已食如飢者胃疸內經
疸病有五一曰黃疸二曰酒疸三曰穀疸四曰女勞疸五曰黃汗
黃疸
黃疸者小便面目牙齒肢體如金因暴熱用冷水洗浴熱留胃中故食已善飢安臥懶動入門
已食如飢但欲安臥小便如黃柏汁者曰黃疸直指
酒疸
病酒發疸必小便不利其候心中熱足下熱是其證也仲景
心中懊憹而熱不能食時欲吐名曰酒疸仲景
酒疸黃色心中結熱而煩脈經
飮酒常多進食常少心中懊憹鼻燥足熱是謂酒疸直指
穀疸
穀疸之爲病寒熱不食食則頭眩心中不安久久發黃仲景
穀疸者食已頭眩腹脹因胃熱大飢過食停滯所致入門
食則腹滿怫鬱眩暈心忪是謂穀疸直指
女勞疸
額上黑微汗出手足心熱薄暮則發膀胱急小便自利名曰女勞疸仲景
大勞當慾大熱交接以致發熱惡寒小腹滿急是謂色疸亦曰女勞疸直指
黃汗
黃汗之病身腫發熱汗出而渴汗出染衣色正黃如黃柏汁以汗出時入水浴得之仲景
發熱不渴身腫而汗汗如黃柏汁曰黃汗直指
脈法
五疸實熱脈必洪數其或微澁證屬虛弱脈訣
疸脈緩大者順弦急而堅者逆直指
黃疸治法
諸疸小便黃赤色者爲濕熱當作濕熱治仲景
諸疸小便色白不可除熱者無熱也若有虛寒證當作虛勞治之仲景
諸疸小便不利爲裏實宜利小便或下之利小便宜茵蔯五苓散下之宜黃連散
無汗爲表實宜發汗或吐之發汗宜麻黃醇酒湯吐之宜瓜蔕散綱目
色如煙熏黃乃濕病也一身盡痛色如橘子黃乃黃病也一身不痛濕家之黃色暗不明熱家之黃如橘子色甚者勃勃出染着衣如黃柏汁綱目
治黃疸與濕病相似輕則滲利重則大下黃自退矣入門
黃疸因食積者下其食積其餘但利小便爲先小便利白其黃自退
黃連散
治黃疸壅熱二便秘澁大黃醋炒一兩黃芩黃連甘草各一兩右爲細末溫水調下二錢日三服先用瓜蔕散搐鼻取下黃水却服此藥外以生薑茵蔯同搗爛遍身擦之
麻黃醇酒湯
治黃疸麻黃一兩好酒一升半煮至半去滓頓服之冬用酒春夏用水仲景
黃疸
宜茵蔯五苓散茵蔯三物湯陶氏茵蔯湯加減胃苓湯茵蔯散
茵蔯五苓散
治濕熱黃疸茵蔯一兩五苓散五錢右爲末每二錢米飮調下
或剉一兩水煎服亦可入門
茵蔯三物湯
治黃疸小便不利茵蔯三錢梔子黃連各二錢右剉作一貼水煎服之入門
陶氏茵蔯湯
治黃疸熱盛大便不利茵蔯二錢大黃梔子仁厚朴枳實黃芩甘草各一錢右剉作一貼薑二片燈心一握水煎服小便不利合五苓散服入門
加減胃苓湯
治黃疸飮食無味行步倦怠脈濇而濡胃苓湯方見大便去桂加藿香半夏大腹皮山楂子蘿葍子三稜蓬朮靑皮各五分右剉作一貼入薑三棗二水煎服醫鑑
茵蔯散
治濕熱黃疸茵蔯梔子赤茯苓猪苓澤瀉蒼朮枳實黃連厚朴滑石各一錢右剉作一貼燈心一握同煎服回春
酒疸
宜半溫半熱湯梔子大黃湯葛朮湯酒蒸黃連元方見暑門酒後犯房成疸宜辰砂妙香散方見神門
半溫半熱湯
治酒疸半夏赤茯苓白朮各一錢前胡枳殼大戟甘草各七分黃芩當歸茵蔯各五分右剉作一貼薑三片水煎服活人
梔子大黃湯
治酒疸梔子大黃各二錢枳實一錢豉一合右剉作一貼水煎服仲景
葛朮湯
治酒疸葛根蒼朮各二錢枳實梔子甘草各一錢豆豉一合右剉作一貼水煎服濟生
當歸白朮湯
治酒疸有飮癖心胸堅滿不進飮食小便黃赤赤茯苓一錢半蒼朮枳實杏仁前胡葛根甘草各一錢半夏七分半當歸黃芩茵蔯各五分右剉作一貼薑三水煎服三因
穀疸
宜茵蔯梔子湯茵蔯湯牛黃散子紫金丹穀疸丸小溫中丸大溫中丸鍼砂丸
茵蔯梔子湯
治穀疸茵蔯三錢大黃二錢梔子枳實各一錢右剉作一貼水煎服綱目
茵蔯湯
治穀疸茵蔯三錢大黃梔子各一錢右剉作一貼水煎服得效
牛黃散子
治穀疸酒疸及水氣蠱脹黑丑取頭末春八分夏九分秋七分冬一錢大黃春八分夏九分秋七分冬一錢檳榔春八分夏九分秋七分冬四分甘草春八分夏九分秋七分冬四分右細末每服三錢五更時面東南井華水調服疾隨下卽愈忌生冷醫鑑
穀疸丸
治冒暑瘀熱食穀不消熱鬱發黃苦參三兩草龍膽一兩人參七錢半梔子仁五錢右爲末牛膽汁一方用猪膽汁和丸梧子大以大麥粥飮下五七十丸日二入門
一名苦參元得效
小溫中丸
治食積疸白朮三兩山楂肉靑皮蒼朮神麯各二兩香附子便製一兩半鍼砂一兩右爲末醋糊和丸梧子大空心鹽湯下七八十丸脾虛者須以參朮陳甘作湯使入門
大溫中丸
治黃疸黃胖黃腫香附子一兩半鍼砂一兩陳皮蒼朮厚朴靑皮三稜蓬朮黃連苦參白朮各五錢生甘草二錢製法服法同上
可借此爲制肝燥脾之用
鍼砂代以靑礬亦妙入門
鍼砂丸
治穀疸酒疸濕熱發黃等證鍼砂炒紅醋淬八兩香附子童便製蒼朮各四兩神麯炒茵蔯薑汁炒麥芽炒各二兩芍藥當歸生地黃川芎靑皮各一兩半三稜蓬朮幷醋煮陳皮各一兩梔子炒薑黃升麻乾漆炒各五錢右爲末醋糊和丸梧子大薑湯下六七十丸正傳
紫金丹
治食勞氣勞遍身黃腫欲變成水膽礬三兩黃蠟二兩大棗五十枚右以銀石器內入好醋三升先下礬棗慢火熬半日取出棗去皮核次下蠟熬一二時如膏入蠟茶末二兩和丸梧子大每服二三十丸茶酒任下礬以瀉肝棗以補脾極妙本事
無膽礬用綠礬
一人患酒疸下血面如蠟服此卽愈本事
女勞疸
宜礬硝散石膏散秦芃飮子腎疸湯
礬硝散
治女勞疸白礬硝石各一錢右爲末以大麥粥飮調下入門
一方去硝石代滑石治濕疸入門
石膏散
治女勞疸身黃額黑日晡發熱小腹急足下熱石膏煆滑石各等分右爲末每二錢大麥粥飮調下得效
秦芃飮子
治女勞疸秦芃當歸芍藥白朮桂皮赤茯苓陳皮熟地黃川芎小草各一錢半夏甘草各五分右剉作一貼薑五片水煎服得效
腎疸湯
治腎疸目黃尿赤蒼朮一錢升麻羌活防風藁本獨活柴胡葛根白朮各五分猪苓四分澤瀉神麯人參甘草各三分黃芩黃柏各二分右剉作一貼水煎服正傳
黃汗
宜芪陳湯桂枝黃芪湯
芪蔯湯
治黃汗石膏二錢黃芪赤芍藥茵蔯麥門冬豆豉各一錢甘草五分右剉作一貼入薑五片水煎服入門
一名黃芪散
桂枝黃芪湯
治黃汗黃芪二錢半桂枝芍藥各一錢半甘草一錢右剉作一貼好酒三合水一盞半煎服得效
一名黃芪桂枝湯仲景
又名桂枝苦酒湯入門
酒疸最重
五疸之中惟酒疸變證最多蓋酒之爲物隨人性量不同有盈石而不醉者有濡脣而輒亂者以醞釀而成有大熱毒滲入百脈不止發黃而已溢于皮膚爲黑爲腫流於淸氣道中則眼黃鼻齆種種不同也得效
黑疸難治
脾與腎俱病爲黑疸色疸又名女勞疸身黃額黑直指
黃家日晡時當發熱而反惡寒此爲女勞得之膀胱急小腹滿一身盡黃額上黑足下熱因作黑疸腹脹如水狀大便黑或時溏此女勞之病非水也腹滿者難治仲景
酒疸因下之久久變爲黑疸目靑面黑心中如啖蒜虀狀大便正黑小便亦或黑難治仲景
陰黃
治陰黃身面俱黃肢體沈重背寒身冷心下痞硬自汗小便利脈緊細空虛此寒凉過度變陽爲陰也或遇太陽太陰司天之歲寒濕太過亦變此疾宜茵蔯湯加入六方及茵蔯附子乾薑湯綱目
理中湯方見寒門加茵蔯茯苓亦效綱目
茵蔯茯苓湯
治陰黃小便不利煩燥而渴茵蔯三錢作一貼加茯苓猪苓滑石當歸官桂各一錢煎服活人
茵蔯橘皮湯
治陰黃煩燥喘嘔不渴茵蔯一物湯加陳皮白朮生薑半夏茯苓各一錢也活人
茵蔯附子湯
治陰黃遍身冷茵蔯一物湯加附子炮甘草灸各一錢也活人
茵蔯四逆湯
治陰黃肢體逆冷自汗茵蔯一物湯加附子炮乾薑炮甘草灸各一錢也活人
茵蔯薑附湯
治陰黃冷汗不止茵蔯一物湯加附子炮乾薑炮各一錢也活人
茵蔯吳茱萸湯
治陰黃曾服薑附諸藥未愈脈尙遲者茵蔯一物湯加吳茱萸附子炮乾薑炮木通當歸各一錢也活人
一人傷寒因下之太遲發黃脈沈細遲無力次第用藥至茵蔯附子湯大效
一人傷寒發黃脈微弱身冷次第用藥至茵蔯四逆湯大效活人
茵蔯附子乾薑湯
治陰黃附子炮乾薑炮各二錢茵蔯一錢二分草豆蔲一錢枳實半夏澤瀉各五分白朮四分白茯苓橘紅各三分右剉作一貼薑五片水煎服綱目
疫癘發黃
天行疫癘亦能發黃謂之瘟黃殺人最急宜瘴疸丸茵蔯瀉黃湯濟生茵蔯湯苦參散諸方
瘴疸丸
治天行病急黃及瘴瘧發黃茵蔯梔子大黃芒硝各一兩杏仁六錢常山鱉甲巴豆霜各四錢豆豉二錢右爲末蒸餠和丸梧子大每三丸或五丸溫水呑下以吐利爲效入門
得效方梔子元同卽今茵蔯丸也
茵蔯瀉黃湯
治時氣發熱變爲黃疸所謂瘟黃葛根一錢半茵蔯黃連薑汁炒梔子炒白朮赤茯苓白芍藥厚朴木通人參各一錢木香七分右剉作一貼入薑三片水煎服節齋
濟生茵蔯湯
治時行熱鬱通身發黃茵蔯四錢大黃二錢梔子一錢右剉作一貼水煎服
苦參散
治人無故忽然振寒皮膚麯塵出小便赤澁大便秘諸藥不除因爲久黃葶藶子炒五錢苦參黃連瓜蔕黃柏大黃各二錢半右爲末每一錢米飮調服當吐下消息服之得效
搐鼻退黃法
凡黃疸由濕熱毒氣浸入淸氣道中宜納藥鼻中滴出黃水卽愈宜搐鼻瓜蔕散如神散
搐鼻瓜蔕散
治黃疸渾身如金色瓜蔕二錢丁香一錢黍米四十九粒赤小豆半錢右爲末臨臥時先含水一口却於兩鼻孔搐半字便睡至明取下黃水便服黃連散或茵蔯五苓散愼不可吹入本事
如神散
治酒毒發黃苦匏子苦葫蘆子各三七箇黃黍米三百粒安息香二皂子大右爲末取一字搐入鼻中滴盡黃水若過多則以黍穰燒灰麝香末各少許搐入鼻中立止得效
黃疸通治藥
黃疸之疾脾受濕熱鬱而不行亦多有腹脹之候治法大要疎導濕熱於大小便之中宜胃苓湯方見大便加茵蔯及茯苓滲濕湯又退黃散一淸飮石膏茵蔯散茵蔯大黃湯必效散退黃丸綠礬丸褪金丸棗子綠礬丸幷可諸方
茯苓滲濕湯
治濕熱黃疸茵蔯二錢赤茯苓澤瀉猪苓各一錢黃連黃芩梔子防己白朮蒼朮陳皮靑皮枳實各五分右剉作一貼水煎服
一名茯苓除濕湯寶鑑
退黃散
治黃疸身面如金小便如黃柏汁柴胡升麻草龍膽茵蔯黃連黃芩梔子黃柏木通滑石各一錢甘草五分右剉作一貼入燈心一握水煎服醫鑑
一淸飮
治黃疸柴胡三錢赤茯苓二錢川芎桑白皮各一錢甘草五分右剉作一貼入薑三棗二水煎服入門
石膏茵蔯散
治黃疸一身皆黃食已卽飢石膏二錢梔子仁茵蔯木通大黃各一錢甘草五分瓜蔞實一箇右剉作一貼入薑五葱白二莖水煎服得效
茵蔯大黃湯
治傷寒大熱發黃疸茵蔯梔子柴胡黃柏黃芩升麻大黃各一錢草龍膽五分右剉作一貼水煎服活人
必效散
黃疸通用葶藶子炒草龍膽梔子黃芩各一錢茵蔯二錢右剉作一貼水煎服直指
退黃丸
治黃疸水腫腹脹溏泄等證靑礬二兩鍋內熔化入陳黃米四升用醋拌勻慢火炒令煙盡入平胃散六兩同炒少頃去火毒爲末醋糊丸梧子大每七十丸空心臨臥米飮下忌糯米油麪生冷硬物
此方卽周益公陰隲丸也蓋靑礬乃銅之精液用醋製以平肝愈於鍼砂如服鍼砂必忌鹽而後復發靑礬則不忌鹽不復發入門
綠礬丸
治黃腫病最捷五倍子炒黑神麯炒黃各八兩鍼砂炒紅醋淬綠礬薑汁炒白各四兩右爲末薑汁煮棗肉和丸梧子大溫酒下六七十丸不飮酒米飮下終身忌食蕎麥麪犯之再發難治正傳
褪金丸
治黃腫絶妙鍼砂煆紅醋淬香附子便浸各六兩蒼朮白朮各二兩半陳皮神麯麥芽各一兩半厚朴甘草各一兩右爲末麪糊和丸梧子大米飮下五七十丸忌魚腥濕麪生冷等物
有塊加三稜蓬朮幷醋煮各一兩半正傳
棗子綠礬丸
治黃疸胖病鍼砂煆紅醋淬綠礬炒蒼朮厚朴陳皮神麯各一兩甘草五錢右爲末蒸棗肉和丸梧子大米飮下五七十丸切忌蕎麥羊肉母猪肉食之急死無醫回春
疸癖愛喫土炭生米茶葉
宜用四寶丹及治癖三方諸方
四寶丹
治黃病喫生米茶葉黃土黑炭等物
食生米者麥芽一斤使君子肉二兩檳榔南星薑製各一兩
食茶葉者茶葉一斤使君子肉二兩檳榔南星薑製各一兩
食黃土者壁土一斤使君子肉二兩檳榔南星薑製各一兩
食黑炭者黑炭一斤使君子肉二兩檳榔南星薑製各一兩
右爲末蜜丸梧子大早晨砂糖水下五十丸回春
一方
治黃疸愛喫茶葉蒼朮白朮各三兩石膏白芍藥黃芩南星陳皮各一兩薄荷七錢右爲末砂糖水煮神麯作糊和丸梧子大砂糖水空心呑下五七十丸入門
一方
治黃疸喜喫生米白朮一錢半蒼朮一錢三分白芍藥陳皮神麯麥芽山楂肉白茯苓石膏各一錢厚朴七分藿香五分甘草三分右剉作一貼水煎臨熟入砂糖末一匙調服入門
一方
通用使君子肉二兩南星薑製檳榔各一兩
喫生米用麥芽一斤炒過
喫茶葉用茶葉一斤炒過
喫土用壁土一斤炒過
喫炭用黑炭一斤炒過
右爲末蜜丸梧子大空心砂糖水下五十丸入門
可治不治證
黃疸之病當以十八日爲期治之十日已上宜差反劇爲難治仲景
疸而不渴者可治疸而渴者難治發於陰部其人必嘔發於陽部其人振寒而發熱仲景
凡黃家候其寸口脈近掌無脈口鼻冷黑色幷不可治脈經
形體如煙熏直視搖頭爲心絶環口黧黑柔汗發黃爲脾絶皆不治明理
黃疸以十八日爲期十日以外入腹喘滿煩渴面黑者死入門
脾胃稍實更斷厚味則可治傷酒色恣口腹者難治入門
疸病面黑黃作渴腹脹難治醫鑑
單方
凡三十種有酒煮茵蔯湯
臘雪水
治黃疸微溫飮之本草
車前草
最治黃疸搗取汁服之直指
茵蔯蒿
主黃疸通身發黃小便赤以水濃煎服生食亦良本草
治酒疸取一兩淸酒煎服名酒煮茵蔯湯醫鑑
葛根
解酒疸小便赤澁取一兩水煎服本草
瓜蔞根
主八疸身面黃水煎服之本草
酸漿草
主黃疸根味絶苦擣取汁飮之多效本草
萱草根
主酒疸擣取汁飮又嫩苗煮食之本草
王瓜根
治酒疸變成黑疸醫不能治取根搗取汁空心頓服一小升當有黃水隨小便出不效再服本草
靑蒿
治熱黃心痛搗取汁飮之本草
萹蓄
治熱黃搗取汁頓服一小升本草
黃蘗
主黃疸水煎服之本草
梔子
主胃熱食疸水煎飮之本草
小麥苗
治酒疸搗取汁服或煮食之本草
大麥苗
亦主黃疸取汁服本草
鮒魚
主黃疸作膾和五味食之又取活者置水中常常看之日一易最效俗方
鯉魚
治黃疸如鮒魚法用之俗方
鱉
治酒疸烹熟如常法作羹食數箇愈種杏
桃根
治黃疸身面如金色取東引桃根一握細切水二鍾煎至半空心頓服三五日後其黃離離如薄雲散惟眼最後差可時時飮一盞淸酒則易散忌熱麪猪魚本草
蔓菁子
主急黃黃疸及內黃腹結不通取子搗細和水服二三錢當瀉出惡物黃水砂石草髮幷出差本草
甜瓜蔕
治黃疸初發及時氣急黃瓜蔕爲末搐兩鼻中出黃水又取一錢調溫水服得吐黃水便差本草
絲瓜
治積傷酒麪發黃完絲瓜連皮子燒灰爲末因麪得病麪湯調下因酒得病酒調下數服卽愈種杏
水芹
治五種黃病取汁飮之作虀葅或煮食或生食幷得宜常食本草
生葱
治傷寒發黃目不識人生葱火煨熟去麤皮取心扭出汁蘸香油點兩目大小眥立明
又燒酒口噙令病人開目噴之其眼自明種杏
苦瓠
去黃疸煎取汁滴鼻中出黃水差本草
絲蓴
治熱疸作羹作虀常食佳本草
冬葵
治時行黃病煮汁飮又作羹作虀常食本草
白烏鷄
傷寒發黃胸心昏悶不省死在須更白烏雄鷄一隻去毛及腸屎以刀爛切鋪心頭上少頃卽活醫鑑
熊膽
療天行黃疸取少許和水服本草
猪糞
治同上取糞漬水取淸頓服本草
猪脂
治五疸及胃中有乾屎發黃煎猪脂取三合日三服大便乾屎下乃愈本草
雜病篇卷之七
痎瘧
瘧病之源
內經曰夏傷於暑秋爲痎瘧
夏暑汗不出者秋成風瘧內經
秋善病風瘧又曰魄汗未盡形弱而氣爍穴兪以閉發爲風瘧內經
風成爲寒熱又曰因於露風乃生寒熱內經
風氣盛於皮膚之內內不得通外不得泄腠理開則洒然寒閉則熱而悶名曰寒熱內經
夏傷於暑秋必病瘧蓋傷之淺者近而暴傷之重者遠而深痎瘧者久瘧也是知夏傷於暑濕熱閉藏而不能發泄于外邪氣內行至秋而發爲瘧也保命
瘧之爲病以暑舍于榮衛之間得秋之風寒所傷而後發亦有非暑因風寒感冒而得之者在於陽則發熱在於陰則發寒幷則病作離則病止作止故有時在氣則發早在血則發晏淺則日作深則間日或在頭項或在背中或在腰脊雖上下遠近之不同在太陽則一也東垣
大法風暑當發汗夏月多在風凉處歇遂閉其汗而不泄故也
病氣如凌虐人之狀又曰瘧有凌虐之狀在傷寒久則爲壞證在內傷久則爲勞瘵然則豈美疾哉入門
瘧疾形證
瘧之始發也先起於毫毛伸欠乃作寒慄鼓頷腰脊俱痛寒去則內外皆熱頭痛如破渴欲飮冷內經
夫陰陽上下交爭虛實更作陰陽相移也陽幷於陰則陰實而陽虛陽明虛則寒慄鼓頷巨陽虛則腰背頭項痛三陽俱虛則陰氣勝陰氣勝則骨寒而痛寒生於內故中外皆寒陽盛則外熱陰虛則內熱內外皆熱則喘而渴故欲冷飮也內經
夫瘧之始發也陽氣幷於陰當是之時陽虛而陰盛外無氣故先寒慄也陰氣逆極則復出之陽陽與陰復幷於外則陰虛而陽實故先熱而渴夫瘧氣者幷於陽則陽勝幷於陰則陰勝陰勝則寒陽勝則熱內經
衛虛則先寒榮虛則先熱表邪多則寒多裏邪多則熱多表裏相半寒熱相等入門
人之榮衛晝行於陽陽則表也夜行於陰陰則裏也榮衛行到病所不通乃作寒戰鼓振頭頷中外皆寒腰脊俱痛此邪氣入於內也寒戰俱已內外皆熱頭痛如破渴欲飮冷煩滿欲吐自汗此邪氣發於外也
暑瘧單熱濕瘧多寒寒瘧先寒後熱風瘧先熱後寒餘皆先寒後熱入門
脈法
瘧脈自弦弦數多熱弦遲多寒弦小緊者宜下之弦遲者可溫之弦緊者可發汗浮大者可吐之弦數者風發也以飮食消息止之要略
瘧脈自弦微則爲虛代散則死脈經
瘧脈自弦弦遲多寒弦數多熱隨時變遷脈訣
瘧脈多弦但熱則弦而帶數寒則弦而帶遲亦有病久而脈極虛微而無力似乎不弦然而必於虛數之中見弦但不搏手耳細察可也
弦短者傷食弦滑者多痰虛微無力爲久瘧醫鑑
瘧脈遲緩者病自愈回春
寒熱先後
瘧先寒而後熱者由夏傷於大暑其汗大出腠理開發因遇夏氣悽滄之水寒藏於腠理皮膚之中秋傷於風則病成矣夫寒者陰氣也風者陽氣也先傷於寒而後傷於風故先寒而後熱也病以時作名曰寒瘧內經
先熱而後寒者由先傷於風而後傷於寒故先熱而後寒亦以時作名曰溫瘧內經
其但熱而不寒者陰氣先絶陽氣獨發則少氣煩寃手足熱而欲嘔名曰癉瘧癉謂熱也內經
寒熱往來
病有洒淅惡寒而復發熱者何也曰陰脈不足陽往從之陽脈不足陰往承之何謂陽不足假令寸脈微名曰陽不足陰氣上入陽中則洒析惡寒何謂陰不足假令尺脈弱名曰陰不足陽氣下陷入陰中則發熱也仲景
陽微則惡寒陰微則發熱大抵陰不足陽往從之故內陷而發熱陽不足陰往承之故陰氣上入陽中則惡寒仲景
陽不足則陰邪出表而與陽爭乃陰勝而爲寒也陰不足則陽邪入裏而與陰爭乃陽勝而爲熱也若邪入而正氣不與之爭則但熱而無寒矣陽不足則先寒陰不足則先熱表邪多則寒多裏邪多則熱多半表半裏則寒熱相等乍往乍來而間作也入門
瘧者少陽也少陽者東方之氣也逆行則發寒順行則發熱故分之氣異往來之不定也東垣
身後爲太陽太陽者膀胱水寒也身前爲陽明陽明者大腸金燥也少陽之邪在其中近後膀胱水則惡寒近前陽明燥則發熱故爲往來寒熱也東垣
甚者內外失守眞邪不分陰陽迭勝寒熱互起則休作無定時矣直指
瘧發日數多少
夏傷於暑熱氣盛藏於皮膚之內腸胃之外因秋遇風及得之以浴水氣舍於皮膚之內與衛氣幷居衛氣者晝日行於陽夜行於陰此氣得陽而外出得陰而內薄內外相薄是以日作內經
衛氣與邪相幷則病作與邪相離則病休其幷於陰則寒幷於陽則熱離於陰則寒已離於陽則熱已至次日又集而幷合則復病也綱目
其間日發者由邪氣內薄於五藏橫連募原也其道遠其行遲不能與衛氣俱行不得皆出故間日乃作也內經
時有間二日或至數日發或渴或不渴其故何也曰其間日者邪氣與衛氣客於六府而有時相失不能相得故休數日乃作也瘧者陰陽更勝也或甚或不甚故或渴或不渴內經
三日一發者受病一年間日一發者受病半年連日發者受病一月二日連發住一日者氣血俱受病也又曰三日一發陰經受病也最重
陽爲府邪淺與榮衛幷行一日一發
陰爲藏邪深橫連募原不能與正氣幷行故間日蓄積乃發或三四日一發久則必爲瘧母入門
瘧發有晝夜早晏之異
帝曰其作日晏與日早者何氣使然岐伯曰邪氣客於風府循膂而下衛氣一日一夜大會於風府其明日日下一節故其作也晏此先客於脊背也每至於風府則腠理開腠理開則邪氣入邪氣入則病作以此作日稍益晏也其出於風府日下一節二十五日下至骶骨二十六日入於脊內注於伏膂之脈其氣上行九日出於缺盆之中其氣日高故作日益早也內經
陽爲晝發邪淺榮衛晝行背與脊故也
陰爲夜發邪深榮衛夜行胸與腹故也
陽爲子時至巳陰爲午時至亥如發寅卯而退於未申或發未申而退於子丑皆謂之陰陽不分須用藥趲早或移時分定陰陽然後陽瘧截住陰瘧升散入門
從卯至午發者邪在外也從午至酉發者邪在內也從酉至子發或至寅發者知邪在血分也保命
六經瘧
夏傷於暑秋必病瘧初不知何經受病隨其受而取之有中三陽者有中三陰者大抵經中邪氣其證各殊在太陽經者謂之寒瘧治多汗之在陽明經者謂之熱瘧治多下之在少陽經者謂之風瘧治多和之此三陽受病皆謂暴瘧發在夏至後處暑前此乃傷之淺者近而暴也
在陰經者則不分三陰皆謂之溫瘧其發在處暑後冬至前此乃傷之重者遠而深也痎瘧者老瘧也故謂之久瘧保命
傷寒餘熱未淨重感於寒而變瘧名曰溫瘧亦曰風瘧此爲傷寒壞病其證先熱後寒入門
瘧屬三陽宜汗宜吐瘧屬三陰宜下宜和宜溫正傳
太陽瘧宜桂枝羌活湯麻黃羌活湯
陽明瘧宜人參白虎湯柴苓湯二方幷見寒門
少陽瘧宜柴胡桂枝湯柴胡加桂湯
三陰溫瘧宜白虎桂枝湯麻黃白朮湯或小柴胡合四物湯名曰柴胡四物湯
太陽陽明合病桂枝芍藥湯桂枝石膏湯三陽合病宜桂枝黃芩湯以和之保命
桂枝羌活湯
治太陽瘧自汗頭項痛腰脊强桂枝羌活防風甘草各一錢半右剉作一貼水煎服綱目
麻黃羌活湯
治太陽瘧無汗卽前方去桂枝加麻黃也劑法服法同上綱目
柴胡桂枝湯
治少陽瘧寒熱乍往乍來柴胡二錢桂枝黃芩人參芍藥半夏各一錢甘草五分右剉一貼入薑三棗二水煎服入門
柴胡加桂湯
治少陽瘧往來寒熱極驗柴胡三錢黃芩桂枝各二錢半夏一錢甘草四分右剉作一貼入薑三棗二水煎服入門
白虎桂枝湯
溫瘧者其脈如平身無寒但熱骨節煩疼時便難朝發暮解暮發朝解此藥主之石膏四錢知母二錢桂枝甘草各一錢粳米一合右剉作一貼水煎服正傳
一名加減桂枝湯得效
麻黃白朮湯
治風瘧麻黃桂皮靑皮陳皮川芎白芷半夏麯紫蘇葉赤茯苓白朮桔梗細辛檳榔甘草各七分右剉作一貼入薑三棗二水煎服直指
柴胡四物湯
治三陰經溫瘧或夜發者柴胡生乾地黃各二錢人參半夏黃芩甘草川芎當歸赤芍藥各一錢右剉作一貼入薑三棗二水煎服
桂枝芍藥湯
治瘧寒熱大作此太陽陽明合病也謂之大爭寒熱作則必戰動發熱則必汗泄經曰汗出不愈知爲熱也不治則恐久而傳入陰經宜用此桂枝一錢赤芍藥知母石膏黃芩各二錢右剉作一貼水煎服保命
桂枝石膏湯
治太陽陽明合病間日瘧熱多寒少石膏知母各三錢黃芩二錢桂枝一錢右剉作一貼水煎服之入門
桂枝黃芩湯
服桂枝芍藥湯後寒熱轉甚者知太陽陽明少陽合病也宜用此和之柴胡二錢石膏知母各一錢半黃芩人參半夏甘草各一錢二分桂枝一錢右剉作一貼水煎服保命
瘧晝發夜發宜分治
氣虛晝發宜六君子湯方見痰門補中益氣湯方見內傷加半夏黃芩
血虛夜發宜柴胡四物湯方見上桃仁承氣湯方見寒門麻黃黃芩湯柴胡芎歸湯諸方
麻黃黃芩湯
治夜發瘧麻黃三錢黃芩二錢甘草一錢半桂心一錢桃仁十五枚右剉作一貼水煎臨臥服
桃仁味苦甘辛肝者血之海血受邪則肝氣燥經所謂肝苦急急食甘以緩之桃仁散血緩肝謂邪氣深遠而入血故夜發乃陰經有邪此麻黃黃芩湯乃發散血中風寒之劑也綱目
柴胡芎歸湯
治夜發陰瘧引出陽分而散後服人參截瘧飮止之柴胡乾葛川芎各一錢桔梗當歸赤芍藥人參厚朴白朮茯苓陳皮各七分紅花甘草各三分右剉作一貼入薑三棗二梅一水煎服回春
諸瘧證治
瘧有風瘧寒瘧熱瘧濕瘧痰瘧食瘧勞瘧鬼瘧疫瘧瘴瘧痎瘧老瘧諸方
風瘧
自感風而得先熱後寒宜麻黃白朮湯無汗則宜散邪湯有汗則宜正氣湯入門
寒瘧
自感寒而得寒多熱少宜人參養胃湯方見寒門交解飮果附湯草果飮柴胡桂薑湯
一名牝瘧入門
熱瘧
因暑勝熱多得之一名癉瘧亦曰暑瘧宜人參白虎湯柴苓湯二方見寒門柴胡知母湯爭功散龍虎湯入門
濕瘧
因冒襲雨濕汗出澡浴得之寒熱相半小便不利宜五苓散方見寒門加蒼朮川芎羌活入門
痰瘧
因外感內傷鬱聚成痰頭痛肉跳吐食嘔沫甚則昏迷卒倒宜柴陳湯加草果或四獸飮冷附湯久不止以露薑飮截之入門
有人忽得瘧疾嘔吐異常以二陳湯方見痰門加人參縮砂倍用白豆蔲進一二貼自然寒熱不作蓋白豆蔲能消能磨流行三焦榮衛一轉寒熱自平也直指
食瘧
一名胃瘧因飮食失節飢飽有傷所致寒已復熱熱已復寒寒熱交倂苦飢而不能食食則吐痰經曰寒熱善飢而不能食食已支滿腹脹病以日作名曰胃瘧是也宜平陳湯加枳實白朮山楂子神麯靑皮或淸脾飮小淸脾湯又二陳湯加靑皮檳榔縮砂白豆蔲亦佳諸方
勞瘧
卽久瘧也寒熱微微寒中有熱熱中有寒最難調治由表裏俱虛眞元未復疾雖暫止小勞復來經年不差宜芎歸鱉甲散常山飮五勞元六和湯烏頭七棗湯露薑養胃湯十將軍丸一補一發丹辰砂元養胃丹諸方
久瘧屬元氣虛寒蓋氣虛則寒血虛則熱胃虛則惡寒脾虛則發熱陰火下流則寒熱交作或吐涎不食或泄瀉腹痛手足逆冷寒戰如慄皆脾胃虛弱也但服補中益氣湯方見內傷諸證悉愈若投淸脾截瘧多致不起醫鑑
鬼瘧
因感屍疰客忤寒熱日作夢寐不祥多生恐怖宜辟邪丹雄朱丹或燒人場土作丸塞男左女右鼻中入門
疫瘧
一方長幼相似或染時行變成寒熱須參運氣用藥宜不換金正氣散方見寒門如意丹五瘟丹瘴疸丸三方見瘟疫
瘴瘧
挾山溪嵐瘴蒸毒之氣令人迷困發狂或瘂乍寒乍熱乍有乍無南方多病此宜雙解飮子地龍飮羌活蒼朮湯瘴疸丸方見疸門觀音元諸方
痎瘧
痎瘧者老瘧也以其隔三日一發纏綿不去也綱目
三日一作者邪入於三陰經也作於子午卯酉日者少陰經瘧也作於寅申巳亥日者厥陰經瘧也作於辰戌丑未日者太陰經瘧也瘧得於暑當以汗解夫感冒與風皆外邪也故非汗多不解必先與參朮等補劑爲君加柴葛等發散藥漸而收汗得汗而虛又行補養下體屬陰最難得汗補藥力到汗出至足方是佳兆
老瘧係風暑之邪入在陰分宜用血藥引出陽分而散古方多用峻劑恐非所宜
若感病極深雖得大汗所感之邪必自藏傳出之府其發無時必亂而失期若發於午之後寅之前者血受病也爲難愈須漸趲早亦是佳兆故治此病春夏爲易秋冬爲難非有他也以汗之難易爲優劣也
凡瘧經年不差謂之老瘧必有痰水瘀血結成痞塊藏於腹脇作脹且痛乃瘧母也雖內虛非常山檳榔決不能除但須製熟則不損胃老瘧丸是也血虛者宜鱉甲丸有水癖者暫用消癖元以補脾化痰湯藥輔之且量虛實用老瘧飮入門
老瘧宜七棗湯鱉甲飮子參歸鱉甲散秘方淸脾丸經效瘧丹黃甲丸
散邪湯
治風瘧初起川芎白芷麻黃白芍藥防風荊芥紫蘇葉羌活各一錢甘草五分右剉作一貼入薑三葱白三莖煎露一宿早晨溫服醫鑑
正氣湯
治同上柴胡前胡川芎白芷半夏麥門冬檳榔草果靑皮赤茯苓各一錢桂枝甘草各五分右剉作一貼入薑三棗二水煎服醫鑑
交解飮
治寒瘧卽雙解飮子也方見下
果附湯
治脾寒瘧疾面靑振寒草果附子炮各二錢半右剉作一貼入薑七棗二水前服入門
草果飮
治寒瘧草果白芷良薑靑皮川芎紫蘇葉甘草各一錢右剉作一貼水煎服直指
柴胡桂薑湯
治邪在半表裏寒熱往來極驗柴胡三錢桂枝牡蠣各一錢半天花粉黃芩各一錢乾薑甘草各八分右剉作一貼水煎服入門
柴胡知母湯
治熱瘧及瘴瘧柴胡知母各一錢半蒼朮黃芩乾葛陳皮半夏川芎各一錢甘草灸七分右剉作一貼入薑三梅二水煎淸晨服午前又一服久瘧加人參當歸節齋
爭功散
治熱瘧多效知母貝母柴胡常山梔子檳榔地骨皮甘草各一錢蟬退二七箇右剉作一貼入桃柳枝各五寸煎服未效加過路葛藤五寸同煎服得效
龍虎湯
治熱瘧火盛舌卷脣焦鼻如煙薰六脈洪緊石膏二錢半柴胡黃連各一錢半黃芩知母黃柏各一錢梔子八分半夏七分粳米百粒右剉作一貼入薑三棗二水煎服醫鑑
柴陳湯
治痰瘧柴胡半夏各二錢人參黃芩陳皮赤茯苓各一錢甘草五分右剉作一貼薑三棗二水煎服入門
四獸飮
治七情聚痰五藏氣虛瘧久不已人參白朮白茯苓陳皮半夏草果甘草烏梅生薑大棗各一錢右剉作一貼拌鹽少許淹食頃以皮紙包裹水浸濕慢火煨香熟取出水煎服未發前連進數貼卽效得效
冷附湯
瘧疾無過是痰實而脾胃弱停于胸膈所以五更冷服使藥下達壯脾胃去痰實也大附子一箇炮去皮臍右切片分二貼每一貼入薑十片水煎去滓露一宿五更初冷服得效
露薑飮
治痰瘧生薑四兩連皮搗爛止取自然汁約明日當發隔夜安排將紗片蓋露一宿五更初澄者一上飮之或有痰吐任之卽安得效
平陳湯
治食瘧蒼朮半夏各二錢厚朴陳皮赤茯苓各一錢二分半甘草七分右剉作一貼薑三棗二水煎服入門
淸脾飮
治食瘧柴胡半夏黃芩草果白朮赤茯苓厚朴靑皮各一錢甘草五分右剉作一貼入薑三棗二水煎服
此方乃小柴胡平胃二陳合而爲一也一方加常山二錢煎之露服五更截瘧令人不吐爲妙
一名淸脾湯入門
小淸脾湯
治胃瘧厚朴二錢烏梅肉半夏靑皮良薑各一錢草果甘草各五分右剉作一貼薑三棗二煎服得效
芎歸鱉甲散
治勞瘧鱉甲二錢川芎當歸赤茯苓赤芍藥半夏陳皮靑皮各一錢烏梅一箇右剉作一貼入薑五棗二水煎服入門
常山飮
治勞瘧常山知母草果各一錢半良薑一錢烏梅肉甘草各五分右剉作一貼入薑五棗二水煎服入門
五勞元
治勞瘧及瘴瘧常山三兩半桃仁一兩二錢辣桂七錢半淡豉三兩半烏梅肉二兩半右日乾爲末蜜丸梧子大空心溫酒下三四十丸直指
六和湯
治瘧久不愈常山二錢知母貝母人參草果白芷烏梅檳榔柴胡各一錢右剉作一貼入薑三棗二酒水相半同煎露一宿臨發日服之
烏頭七棗湯
治勞瘧及寒瘧大川烏一箇以鹽水浸炮七次去皮臍右剉分二貼每貼入薑七棗七葱白三水煎稍冷先喫棗乃服藥直指
露薑養胃湯
治久瘧三五日一發者先以生薑四兩搗取自然汁露一宿次早將人參養胃湯方見寒門一貼入棗二梅一同煎去滓和薑汁空心溫服醫鑑
十將軍丸
治久瘧及瘧母縮砂檳榔常山草果各二兩三稜蓬朮靑皮陳皮烏梅半夏各一兩右先將常山草果酒醋各一椀浸一宿後入八味同浸至晩炭火煮乾爲末酒醋各半打糊和丸梧子大白湯下三四十丸日二服服至八兩卽除根
一補一發丹
治久瘧內傷挾外感間發內治痰外發汗赤茯苓一兩半夏陳皮柴胡黃芩蒼朮葛根各七錢常山三錢右爲末麪糊和丸梧子大白湯下七十丸入門
辰砂元
治久瘧不損元氣辰砂阿魏眞者各一兩右硏勻稀米糊和丸皂角子大空心以人參湯化下一丸得效
養胃丹
治久瘧二三年不愈者蒼朮常山酒蒸各二兩半夏陳皮厚朴各一兩半赤茯苓藿香草果各一兩甘草灸五錢烏梅四十九箇取肉右爲末淡薑湯打糊和丸梧子大薑湯下五七十丸醫鑑
辟邪丹
治嵐瘴鬼瘧菉豆雄黑豆各四十九粒信砒半錢別硏黃丹一錢朱砂二錢右爲末滴水和勻分作三十粒每一粒取東南桃枝七枚硏汁和井華水早晨日出時面東呑之虛人愼用河間
雄朱丹
治鬼瘧大黑豆四十九粒約五錢重端午日以冷水浸從早至巳時去皮曬乾硏入信砒末一錢再硏勻麪糊和勻作丸少壯人梧子大老人黃豆大小兒菉豆大雄黃朱砂爲衣曬乾收貯臨發五更面東井水下一丸入門
一名瘧靈丹醫鑑
雙解飮子
治瘴瘧及寒瘧神效肉豆蔲草豆蔲各二箇一箇煨一箇生厚朴二寸一寸薑汁浸灸一寸生用甘草大者二兩一半灸一半生生薑二塊一煨一生右各剉合分二貼入棗二梅一水煎空心溫服局方
一名交解飮又名生熟飮類聚
地龍飮
治瘴瘧大熱煩燥生地龍大者三條硏細入薑汁薄荷汁生蜜各少許新汲水調下熱熾加龍腦少許得效
羌活蒼朮湯
治感冒嵐瘴成寒熱瘧羌活一錢半蒼朮柴胡黃芩枳實橘紅半夏川芎甘草各一錢右剉作一貼入薑五片水煎服節齋
觀音元
治瘴瘧半夏生烏梅肉母丁香巴豆肉各十枚曬右爲末薑汁糊和丸麻子大每五丸臨臥冷水下有人於海角遇白衣人授之因名焉直指
老瘧丸
治痎瘧久不差腹痛有母與上十將軍丸同而常山草果各二兩餘八味各一兩劑法服法幷同上入門
鱉甲丸
治痎瘧有瘧母久不差鱉甲醋煮一兩三稜蓬朮香附子靑皮桃仁紅花神麯麥芽海粉各五錢右爲末醋糊作丸梧子大白湯下五七十丸入門
一名瘧母丸
加芎歸赤芍藥治夜發瘧名陰瘧丸入門
消癖元
治痎瘧彌年經汗吐下榮衛虧損邪氣伏藏脇間結爲癥癖腹脇堅痛名曰瘧母芫花炒朱砂各等分右爲末蜜丸小豆大每十丸棗湯下去癖須用芫花大戟破水之劑得效
一名芫花丸入門
老瘧飮
治老瘧結成癥癖在腹脇諸藥不愈蒼朮草果桔梗靑皮陳皮良薑各七分白芷赤茯苓半夏枳殼桂心乾薑甘草各五分紫蘇葉川芎各四分右剉作一貼入鹽少許水煎空心服入門
一名痎瘧飮醫鑑
七棗湯
治五藏氣虛陰陽相勝作爲痎瘧不問遠近悉主之附子一箇炮裂以鹽水浸再炮如此七次去皮臍右剉作一貼入薑七棗七水一椀煎至半空心溫服仍喫棗三五枚得效
鱉甲飮子
治老瘧腹中結癥瘕名曰瘧母鱉甲二錢白朮黃芩草果檳榔川芎陳皮厚朴白芍藥各一錢甘草五分右剉作一貼入薑三棗二梅一水煎服綱目
參歸鱉甲飮
治老瘧腹脇有塊成瘧母鱉甲醋煮一錢三分黃芪蜜水炒靑皮當歸白茯苓白朮厚朴川芎香附子各八分人參縮砂山楂子枳實各五分甘草三分右剉作一貼入薑三棗二梅一水煎空心服回春
秘方淸脾丸
治瘧三日一發或十日一發白朮一兩半半夏靑皮黃芩各一兩人參檳榔草果蓬朮厚朴各五錢薑黃甘草各三錢右爲末飯丸梧子大白湯下六七十丸
經效瘧丹
治瘧母結癖寒熱無已眞阿魏雄黃各二錢半朱砂一錢半右沸湯泡阿魏硏雄朱爲末和勻麪糊和丸梧子大每一丸人參湯冷服空心瘴瘧桃仁煎湯冷服臨發磨一丸付口鼻畔直指
黃甲丸
治瘧母成塊久不愈朱砂阿魏穿山甲酥灸檳榔各五錢雄黃木香各二錢半右爲末泡黑豆去皮搗成泥和丸梧子大空心薑湯下五十丸醫鑑
瘧寒熱不歇有根
瘧之寒熱不歇者有根在也根者何曰飮曰水曰敗血是爾惟癖爲瘧之母惟敗血爲暑熱之毒惟飮與水皆生寒熱故治法挾水飮者爲之逐水消飮結癖者脇必痛爲之攻癖敗血暑毒隧證而疎利之則寒熱自除矣
凡瘧皆因停蓄黃水或於脇間結癖惟癖爲能生寒熱若取下毒水去其病根則寒熱自解所以瘧劑多用常山蓋水在上則吐之水在中下則亦能破其癖而下其水故也直指
寒熱似瘧
帝曰火熱復惡寒發熱有如瘧狀或一日發或間日發其故何也岐伯曰勝復之氣會遇之時有多少也陰氣多而陽氣少則其發日遠陽氣多而陰氣少則其發日近此勝復相薄盛衰之節瘧亦同法內經
感冒之人忽覺毛寒股慄百骸鼓撼嘔不能食未幾轉而發熱皆似瘧證不必脈弦但隨證施治熱多小柴胡湯寒多人參養胃湯和解之內傷虛者補中益氣湯方見內傷加山楂麥芽白豆蔲扶脾自止矣入門
瘧疾治法
內經主於暑風局方主於傷食丹溪主於痰雖三因雜至錯亂氣血然捷徑以祛暑消痰爲要通用二陳湯方見痰門無汗加葛根柴胡氣虛加參朮熱甚加芩連寒多加草果口渴加烏梅入門
無汗者要有汗散邪爲主帶補有汗者要無汗扶正氣爲主帶散邪宜散邪湯正氣湯
寒瘧非草果厚朴不能溫散熱瘧非柴胡黃芩不能淸解陽瘧無汗須用柴胡蒼朮乾葛陰瘧無汗須用柴胡升麻川芎汗多須用白朮烏梅以斂之入門
先熱後寒宜小柴胡湯先寒後熱宜柴胡加桂湯多熱但熱宜白虎桂枝湯多寒但寒宜柴胡桂薑湯綱目
痎瘧熱多者投以半冷半熱解散分陰陽減寒熱之劑度其所作之日先一時進以抵截之藥去其痰水則收效矣寒多者投以半生半熟壯脾進食之劑次以抵截之藥則痰癖去而疾愈矣須令愼飮食謹起居則無復攻之患矣得效
桂枝湯治太陽白虎湯治陽明小柴胡湯治少陽意甚明顯挾痰合二陳湯食積合平胃散尿澁合五苓散便閉合大柴胡湯無汗加乾葛蒼朮有汗加黃芪白朮夜發加桃仁赤芍藥日久加常山檳榔吐之治瘧之法盡矣入門
柴平湯
治諸瘧柴胡蒼朮各二錢厚朴陳皮半夏黃芩各一錢人參甘草各五分右剉入薑三棗二梅一煎服
一名平胡飮子入門
草果平胃散
治脾虛作瘧不問寒熱先後宜服蒼朮二錢厚朴陳皮靑皮大腹皮檳榔草果各一錢甘草五分右剉作一貼入薑三棗二水煎服得效
加減淸脾湯
治諸瘧卽小柴胡湯與人參養胃湯合和也寒多熱少多用養胃湯熱多寒少多用小柴胡湯二方幷見寒門寒熱勻則平用每貼入薑五棗二桃柳枝各三寸水煎空心服得效
四將軍飮
治瘧作時仆厥撼腋不省是中心抑鬱陰陽交戰所致宜服此附子一兩炮訶子四箇煨去核陳皮四箇全者甘草四寸灸右剉分作二貼每貼入薑棗各七水煎漸漸灌下四服頓甦得效
驅瘧湯
治諸瘧久瘧草果靑皮陳皮人參赤茯苓半夏厚朴蒼朮白朮檳榔各一錢良薑甘草各五分右剉作一貼入薑五棗二梅一水煎服直指
驅邪湯
治諸瘧柴胡二錢白朮一錢半乾葛一錢三分蒼朮一錢陳皮七分甘草五分右剉作一貼水煎服空心必用
一名柴胡二朮湯俗方
人參竹瀝飮
治虛瘧昏倦汗多痰盛舌大語澁脈虛無力白茯苓人參白朮當歸生地黃酸棗仁炒麥門冬知母陳皮白芍藥各一錢甘草三分右剉作一貼入棗二梅一水煎調竹瀝薑汁服回春
治瘧須用分陰陽之藥
瘧疾者陰陽交爭寒熱互作用藥須半生半熟半冷半熱乃收十全之功
諺云無痰不成瘧蓋半生半熟所以分陰陽解寒熱也得效
知瘧將差
少陽證知可解者寒熱日不移時而作邪未退也若用柴胡而移其時早移之于晏晏移之于早氣移之于血血移之于氣是邪無可容之地知可解也海藏
若移時或早或晩是邪無容地瘧將差也醫鑑
截瘧法
凡瘧數發之後便宜截而除之久則中氣虛弱病邪已深而難治世有砒丹等截藥大毒不可輕用正傳
若用截藥吐出黃膠水者瘧自愈也不可一二日早截早則邪氣閉塞而成壞證又不可遲截遲則元氣衰憊而成虛怯當在三四日就截爲好須待熱退身凉方可飮食也切不可帶熱飮食恐不消而成痞痞散成鼓者有之矣回春
凡瘧須分利陰陽柴苓湯方見寒門最效甚者截而除之不二飮勝金丸之類截之不愈乃氣大虛要扶胃氣爲本露薑養胃湯養胃丹之類方見上又有經歲久瘧汗吐下不愈榮衛虧損邪氣伏藏脇間結爲癥痞謂之瘧母痎瘧飮黃甲丸之類方見上醫鑑
在陰分者用藥徹起陽分方可用截方
截瘧宜截瘧常山飮截瘧七寶飮截瘧飮子人參截瘧飮鬼哭丹勝金丹參歸養榮湯諸方
截瘧常山飮
常山草果檳榔知母烏梅穿山甲炮甘草灸各一錢右剉作一貼酒水相半煎露一宿臨發日早晨溫服得吐爲順正傳
截瘧七寶飮
常山陳皮靑皮檳榔草果厚朴甘草各一錢右剉作一貼酒水相半入薑五梅二同煎露一宿早晨溫服必須吐而愈正傳
一名七寶湯易簡
截瘧飮子
治久瘧不愈一服便差永不發如神常山一錢半檳榔一錢丁香半錢烏梅一箇右剉作一貼好酒一盞浸一宿臨發日淸晨溫服
卽正傳截瘧方也正傳
人參截瘧飮
虛人截瘧宜用一切瘧幷可截人參白朮白茯苓當歸靑皮厚朴柴胡黃芩知母常山酒浸草果鱉甲醋灸各八分桂枝甘草各三分右剉作一貼入薑三棗二梅一桃仁七箇水煎露一宿臨發日五更空心服楂再煎朝時服糖拌烏梅下藥切忌鷄魚豆腐麪食熱物回春
鬼哭丹
治痎瘧常山一斤剉醋浸春五夏三秋七冬十日曬乾檳榔各四兩半夏貝母各二兩右爲末鷄子淸和麪入藥末拌勻作丸梧子大每三十丸隔夜臨睡冷酒呑下次日早再一服
勝金丹
治諸瘧久不愈可截之常山四兩酒蒸曬乾檳榔一兩爲末醋糊和丸菉豆大於隔夜臨臥時取三十丸冷酒呑下至次日早晨取十五丸冷酒呑下忌食一切熱羹湯粥局方
不二飮
治諸瘧疾一劑截住神效鷄心檳榔要一雌一雄若重二錢則餘藥各二錢常山知母貝母各等分右剉作一貼酒一鍾煎至八分不可過熟熟則不效露一宿臨發日五更溫服勿令婦人煎藥醫鑑
一名止瘧散十三方
勝金丸
治一切瘧能截去常山四兩酒浸一宿曬乾蒼朮泔浸曬檳榔草果各二兩右爲末將浸常山餘酒煮糊和丸梧子大每服五十丸前一日臨臥時溫酒送下便臥至當發日鷄鳴時服七十丸忌生冷熱物醫鑑
參歸養榮湯
瘧疾截住後以此調養氣血人參白朮白茯苓當歸陳皮縮砂厚朴山藥蓮肉白芍藥熟地黃甘草各八分右剉作一貼入棗二水煎服回春
禳法
宜用神仙碧霞丹斷瘧如聖丸治一切瘧諸方
神仙碧霞丹
東方巴豆去皮油別硏南方官桂別末中央雄黃別硏西方白礬別硏北方靑黛別硏右各三錢五月五日早朝修治各盛盤依方排定勿令猫犬婦人見之至其日午時取五家粽尖和勻丸如榛子大令患者綿裹一丸當發日早朝塞於男左女右鼻中仍淸靜將息勿雜飮食類聚
斷瘧如聖丸
信砒二錢大蜘蛛三箇雄黑豆四十九粒右爲末滴水和丸如芡實大如來日發令夜北斗下先獻過次早以綿裹一丸於男左女右耳內塞之立愈如神一丸可救二人河間
禁忌法
凡瘧大忌飽食遇發日食飽病愈加重正傳
凡瘧發時切不可帶熱飮食恐不消而成痞塊也回春
凡瘧方來與正發不可服藥服藥在於未發兩時之先否則藥病交爭轉爲深害
服藥當於未發以前兩時之先或遇發日凌晨空心與服直指
仍節飮食避風寒遠酒色愼起居無不愈
患瘧人切忌食猪肉牛肉必再發本草
難治不治證
大凡陽瘧易治陰瘧難治入門
久瘧而復作虛浮不食者未之有瘳得效
瘧病久腰脊强急瘈瘲者不可治醫鑑
寒熱脫形而脈堅搏是爲逆死不治靈樞
單方
凡十九種有脾寒丹
牛膝
治老瘧久不愈取肥大牛膝一握剉酒水相半煎服三劑差本草
茵蔯
治瘴瘧煎湯服之又煮羹作虀幷可食之本草
葛根
療瘧取一兩煎湯服之本草
麻黃
治溫瘧無汗煎湯服發汗差本草
知母
主熱瘧煎湯服之良本草
半夏
治痰瘧取一兩煎湯和薑汁服之本草
松蘿
療溫瘧煎湯服可爲吐痰本草
蛇蛻
主瘧當發日取皮塞兩耳又手持少許良本草
鱉甲
主溫瘧老瘧取甲灸爲末每二錢溫酒調下連三服無不斷本草
蜈蚣
主溫瘧瘴瘧灸爲末調溫酒服半錢本草
鼠婦
主寒熱瘧取三枚硏和溫酒服小兒尤良本草
白葵花
主痎瘧取花陰乾搗爲末酒調服一錢本草
烏梅
主熱瘧煩渴煮湯飮本草
虎頭骨
治溫瘧酥灸黃爲末溫酒下二錢又取肉煮食之又取皮覆身上本草
狸糞
主鬼瘧燒灰和酒服又煮肉食之又頭骨亦主瘧用如虎骨法本草
狐肉
主寒熱瘧取五藏及腸治如食法和五味煮食之良本草
燕屎
治瘧疾取屎二錢和酒一升盛椀中令病人於發日朝兩手棒椀當鼻下熏氣妙本草
夜明砂
蝙蝠屎也治五瘧搗爲末每取一錢冷茶調下立效本草
小蒜
治瘧取蒜硏極爛和黃丹作丸梧子大每七丸桃柳枝煎湯呑下名脾寒丹類聚
鍼灸法
瘧之且發也陰陽之且移也必從四末始也陽已傷陰從之故先其時堅束其處審候見之在孫絡盛堅而血者皆取之內經
謂用三稜鍼視孫絡出血也正傳
凡瘧必先問其病之所先發者先刺之
久瘧不愈大椎先鍼後灸三七壯或云第三骨節
諸瘧而脈不見刺十指間出血血去必已先視身之赤如小豆者盡取之
凡瘧取間使爲妙
瘧脈緩大虛便宜用藥不宜用鍼綱目
瘟疫
瘟疫之因
內經曰冬傷於寒春必溫病
冬不藏精者春必病溫內經
斯疾之召或溝渠不泄穢惡不修熏蒸而成者或地多死氣鬱發而成者或官吏枉抑怨讟而成之者世謂獄溫場溫墓溫廟溫社溫山溫海溫家溫竈溫歲溫天溫地溫等不可不究三因
疫氣之發大則流行天下次則一方次則一鄕次則偏着一家悉由氣運鬱發有勝有復遷正退位之所致也正傳
凡時行病者春應暖而反寒夏應熱而反凉秋應凉而反熱冬應寒而反溫非其時而有其氣是以一歲之中病無長幼大率多相似此則時行瘟疫之氣俗謂之天行是也活人
疫疾如有鬼厲相似故曰疫癘入門
時氣者天地不正之氣也非其時而有其氣一家無少長率病者時氣也又謂鬼厲之氣夫鬼無所歸乃爲厲爾若天地有不正之氣鬼厲依而爲祟楊玄操云謂雜其鬼厲之氣不知何經之動也亦其義也類聚
瘟疫形證
冬合寒反暖春發溫疫其證發熱腰痛强急脚縮不伸胻中欲折目中生花或濇濇增寒復熱
春合暖反凉夏發燥疫其證身體戰掉不能自禁或內熱口乾舌破咽塞聲嘶
夏合熱反寒秋發寒疫其證頭重頸直皮肉强痺或蘊而結核起於咽喉頸項之側布熱毒於皮膚分肉之中
秋合凉反陰雨冬發濕疫其證乍寒乍熱損傷肺氣暴嗽嘔逆或體熱發斑喘咳引氣三因
感四時不正之氣使人痰涎壅盛煩熱頭疼身痛增寒壯熱項强睛疼或飮食如常起居依舊甚至聲瘂或赤眼口瘡大小顋腫喉痺咳嗽稠粘噴嚔醫鑑
脈法
尺膚熱甚脈盛躁者病溫也靈樞
時疫之脈無定據隨時審思乃得未可輕議得效
陰陽俱盛病熱之極浮之而滑沈之散澁惟有溫病脈散諸經各隨所在不可指名脈訣
陽脈濡弱陰脈弦緊更遇溫氣變爲瘟疫
溫病二三日體熱腹滿頭痛食飮如故脈直而疾八日死
溫病四五日頭痛腹滿而吐脈來細而强十二日死
溫病八九日頭身不痛目不赤色不變而反利脈來澁按之不足擧時大心下堅十七日死
溫病汗不出出不至足者死
厥逆汗自出脈堅强急者生虛軟者死脈法
溫病穰穰大熱脈細小者死
溫病下利腹中痛甚者死醫鑑
熱病得汗脈安靜者生躁急者死及大熱不去者亦死
熱病七八日當汗反不得汗脈絶者死醫鑑
熱病脈靜汗已出脈盛一逆也死不治靈樞
瘟疫治法
溫熱病者夏至前發爲溫病夏至後發爲熱病謂之伏氣傷寒所謂冬傷於寒春必病溫是也
寒暄不時人多疾疫得效
衆人病一般者是天行時疫治有三法宜補宜散宜降
治法切不可作傷寒正治而大汗大下但當從乎中治而用少陽陽明二經藥少陽小柴胡湯陽明升麻葛根湯二方幷見寒門加減治之正傳
春發溫疫宜葛根解肌湯夏發燥疫宜調中湯秋發寒疫宜蒼朮白虎湯方見暑門冬發濕疫宜甘桔湯方見咽喉表證用荊防敗毒散半表裏證用小柴胡湯裏證用大柴胡湯方見寒門宜補宜散宜降用人中黃丸入門
溫病初證未端的先以敗毒散治之看歸在何經隨經施治正傳
九味羌活湯治瘟疫初感一二日間服之取效如神方見寒門正傳
又有大頭瘟蝦蟆瘟鸕鷀瘟別有條在下
瘟疫宜用聖散子十神湯柴胡升麻湯解肌湯香蘇散芎芷香蘇散方見寒門十味芎蘇散雙解散方見寒門淸熱解毒散加味敗毒散神授太乙散五瘟丹茵蔯丸人中黃丸如意丹黑奴丸諸方
葛根解肌湯
治春疫發熱而渴葛根三錢麻黃黃芩各二錢芍藥一錢半桂枝一錢甘草八分右剉作一貼入薑三棗二水煎服入門
調中湯
治夏發燥疫口乾咽塞大黃一錢半黃芩芍藥葛根桔梗赤茯苓藁本白朮甘草各一錢右剉作一貼水煎服活人
荊防敗毒散
治瘟疫及大頭瘟羌活獨活柴胡前胡赤茯苓人參枳殼桔梗川芎荊芥防風各一錢甘草五分右剉作一貼水煎服得效
聖散子
治疫癘流行不問陰陽表裏連服取差又治風溫濕溫等證草豆蔲煨猪苓石菖蒲赤茯苓良薑獨活赤芍藥附子麻黃厚朴藁本枳殼柴胡澤瀉細辛防風白朮藿香半夏吳茱萸蒼朮甘草各五分右剉作一貼薑三棗二水煎服活人
平朝煮一釜老幼各飮一杯則時氣不入活人
十神湯
治時令不正瘟疫妄行葛根二錢赤芍藥升麻白芷川芎陳皮麻黃紫蘇葉香附子甘草各一錢右剉作一貼入薑五葱白三煎服正傳
此方乃升麻葛根湯合芎芷香蘇散加麻黃發汗之劑也入門
柴胡升麻湯
治時行瘟疫頭痛壯熱柴胡前胡葛根赤芍藥荊芥石膏各一錢桑白皮黃芩各七分升麻五分右剉作一貼入薑三豆豉十粒水煎服入門
淸熱解肌湯
治天行瘟疫頭痛壯熱葛根三錢黃芩赤芍藥各一錢半甘草一錢右剉作一貼水煎服
一名解肌湯得效
香蘇散
治四時瘟疫香附子三錢紫蘇葉二錢半陳皮一錢半蒼朮甘草各一錢右剉作一貼入薑三葱白二水煎服得效
昔有白髮老人授此方與一富人家令其合施城中大疫病者服此皆愈疫鬼問富人富人以實告鬼曰此老敎三人矣稽顙而退局方
十味芎蘇散
治溫熱瘟疫病川芎一錢半半夏一錢二分赤茯苓紫蘇葉柴胡乾葛各一錢陳皮枳殼甘草各七分桔梗五分右剉作一貼入薑三片棗二枚水煎服
淸熱解毒散
溫暑之月民病天行溫疫熱病宜淸熱解毒氣羌活二錢白芍藥人參石膏各一錢二分半黃芩知母幷酒炒升麻乾葛各一錢甘草七分黃連酒炒生地黃酒洗各五分右剉作一貼薑三水煎服節齋
加味敗毒散
治瘟疫及發斑羌活獨活前胡柴胡川芎枳殼桔梗赤茯苓人參防風荊芥蒼朮白朮赤芍藥當歸生地黃各六分薄荷甘草各三分右剉作一貼入薑三棗二水煎服正傳
神授太乙散
治瘟疫流行不問陰陽兩感頭痛寒熱赤芍藥羌活藿香細辛靑皮川芎白芷桔梗枳殼柴胡陳皮香附子蒼朮防風藁本甘草各七分乾葛升麻紫蘇葉各三分右剉作一貼入薑七棗七葱七水煎服類聚
五瘟丹
治流行瘟疫及傷寒熱病熱瘧
黃連屬火戊癸年爲君
黃柏屬水丙辛年爲君
黃芩屬金乙庚年爲君
甘草屬土甲己年爲君
香附屬木丁壬年爲君
紫蘇葉各一兩爲君者倍入右皆生用冬至日製爲末用錦紋大黃三兩濃煎湯去渣熬成膏和丸彈子大朱砂雄黃末爲衣再貼金箔每一丸井華水磨服回春
茵蔯丸
治時行瘟疫及瘴瘧黃疸溫熱病卽黃疸門瘴疸丸也每五丸溫水呑下類聚
人中黃丸
治四時疫癘大黃黃連黃芩人參桔梗蒼朮防風滑石香附子人中黃各等分右爲末神麯糊和丸梧子大每七十丸氣虛四君子湯血虛四物湯痰多二陳湯作湯送下如無人中黃用糞缸岸代之或以朱砂雄黃爲衣亦好入門
如意丹
專治瘟疫及一切鬼祟伏屍勞瘵癲狂失志山嵐瘴氣陰陽二毒五瘧五疳八痢誤呑銅鐵金石藥毒不伏水土等證川烏炮八錢檳榔人參柴胡吳茱萸川椒白茯苓白薑黃連紫菀厚朴肉桂當歸桔梗皂角石菖蒲各五錢巴豆霜二錢半右擇吉日於不聞鷄犬處淨室修合爲末煉蜜和丸梧子大朱砂爲衣每五丸或七丸溫水下入門
此方乃溫白元加檳榔當歸也
黑奴丸
治瘟疫熱病脈洪數大熱狂走渴甚棄爲死人斡開口灌藥下咽卽活方見寒門
大頭瘟證
大頭病者感天地四時非節瘟疫之氣所着以成此疾至於潰裂膿出而又染他人所以謂之疫癘大抵足陽明邪熱太甚資實少陽相火爲熾濕熱爲腫木盛爲痛多在少陽或在陽明陽明爲邪首大腫少陽爲邪出於耳前後海藏
大頭病者頭痛腫大如斗是也大率多是天行時疫病也綱目
天行一種名曰大頭病俗呼爲狸頭瘟從耳前後腫起名曰蝦蟆瘟從頣頷腫起名曰鸕鷀瘟甚爲凶惡染此者十死八九宜推運氣治之正傳大頭腫又名雷頭風其證頭面腫痛疙瘩甚則咽喉堵塞害人最速冬溫後多有此病入門
大頭瘟亦謂之時毒初發狀如傷寒五七日之間乃能殺人其候發於鼻面耳項咽喉赤腫無頭或結核有根令人增寒發熱頭痛肢體痛甚者恍惚不寧咽喉閉塞精義
大頭瘟治法
兩目鼻面腫者陽明也耳前後幷額角腫者少陽也腦後項下腫起者太陽也表證多者荊防敗毒散裏證多者防風通聖散方見寒門加惡實玄參俱用酒炒微微下之入門
服藥俱仰臥使藥氣上行入門
東垣普濟消毒飮子最妙人中黃丸亦妙入門
治法當先緩而後急先緩者邪見於無形之處至高之分當用緩緩徐徐服之寒藥則酒浸酒炒皆是也後急者邪氣入於中有形質之所此爲客邪當急去之海藏
大頭病此熱氣在高巓之上切勿用降藥宜羌活酒芩酒大黃
大頭瘟俗謂之時毒常於鼻內搐通氣散取十餘嚔作效若搐藥不嚔者不可治也如嚔出膿血者治之必愈每日用嚔藥三五次以泄毒氣此是良法左右看病之人日日用嚔藥嚔之必不傳染精義
經三四日不解者宜荊防敗毒散至七八日大小便通利頭面腫起高赤者宜托裏消毒散方見癰疽兼鍼砭出血泄其毒氣十日外不治自愈若五日已前精神昏亂咽喉閉塞語聲不出頭面大腫食不知味者必死精義
大頭瘟宜用旣濟解毒湯芩連消毒飮牛蒡芩連湯漏蘆散二黃湯消毒丸殭黃丸二聖救苦丸加味殭黃丸淸凉救苦散通氣散諸方
普濟消毒飮子
治天行大頭瘟黃芩黃連幷酒炒各五錢人參三錢陳皮桔梗玄參柴胡甘草各二錢鼠粘子馬勃板藍根無則用靑黛連翹各一錢升麻白殭蠶各五分右爲末取一半白湯調和時時呷之留一半蜜丸彈子大每一丸細嚼熟水送下或加防風薄荷川芎當歸剉取一兩水煎分二三次服之腫甚宜砭刺出血東垣
泰和二年四月民多疫癘初覺增寒體重次傳頭面腫盛目不能開上喘咽喉不利舌乾口燥俗云大頭天行染之多死東垣曰身半已上天之氣也身半已下地之氣也此邪熱客於心肺之間上攻頭面而爲腫盛遂製一方名曰普濟消毒飮子服之皆愈人謂之仙方謂天仙所製也遂刻諸石以傳永久東垣
旣濟解毒湯
治天行大頭瘟頭面赤腫而痛大黃酒煨黃芩黃連幷酒炒桔梗甘草各一錢升麻柴胡連翹當歸身各五分右剉作一貼水煎服
芩連消毒飮
治天行大頭病咽喉腫痛黃連黃芩柴胡桔梗川芎荊芥防風羌活枳殼連翹射干白芷甘草各七分右剉作一貼入薑三片水煎又入牛蒡子一撮再煎入竹瀝薑汁調服入門
牛蒡芩連湯
治大頭瘟兼治瘂瘴黃芩酒洗二錢黃連薑汁炒桔梗大黃酒蒸石膏各一錢連翹惡實玄參甘草各一錢荊芥防風羌活各五分右剉作一貼入薑三水煎徐徐服之回春
漏蘆散
治時毒疙瘩頭面洪腫咽喉堵塞水藥不下藍葉玄參各二兩漏蘆升麻大黃黃芩各一兩右爲麤末每三錢水煎徐徐服綱目
二黃湯
治大頭瘟初起黃芩黃連幷酒炒甘草生各一錢水煎小小呷服再用酒浸大黃鼠粘子炒煎成湯入芒硝等分亦時時細呷之正傳
消毒丸
治時毒疙瘩惡證大黃牡蠣煆白殭蠶炒各一兩右爲末蜜丸彈子大每一丸新井水化下綱目
殭黃丸
治大頭病及喉痺歌曰人間治疫有仙方一兩殭蠶二大黃薑汁和丸彈子大井華調蜜便淸凉易老
乃白殭蠶一兩大黃二兩爲末薑汁和丸彈子大井水硏服一丸也易老
二聖救苦丸
大黃四兩酒蒸猪牙皂角二兩右爲末麪糊和丸菉豆大每五七十丸以菉豆湯送下汗出爲效
萬曆丙戌余寓大梁屬瘟疫大作士民多斃甚至滅門其證增寒壯熱頭面頸項赤腫咽喉腫痛昏憒名曰大頭瘟余發一秘方名二聖救苦丸用牙皂以開關竅而發其表用大黃以瀉諸火而通其裏一服卽汗一汗卽愈眞仙方也稟壯者百發百中虛弱者先服荊防敗毒散若未愈用牛蒡芩連湯亦效回春
加味殭黃丸
治大頭瘟及蝦蟆鸕鷀等瘟大黃酒蒸四兩白殭蠶二兩蟬退六錢半薑黃二錢半右爲末薑汁糊和勻每一兩作十丸大人一丸小兒半丸蜜水調下立愈回春
卽內府仙方也
淸凉救苦散
治大頭瘟面鼻耳目腫痛芙蓉葉桑葉白芨白斂車前葉大黃黃連黃柏白芷雄黃赤小豆芒硝各等分右爲末蜜水調敷於腫處頻頻掃上回春
通氣散
治天行大頭瘟頭面赤腫或咽喉閉塞用此取噴嚔七八遍泄出毒氣則差看病之人用此取嚔亦不傳染玄胡索一錢半皂角川芎各一錢藜蘆五分躑躅花二分半右爲末用紙撚蘸藥紝入鼻中取嚔日三五次精義
禳法
劉根別傳云瘟疫熾發可於州治六合處穿地深至三尺闊亦如之取淨沙三斛實之以醇酒三升沃其上俾使君祝之斯亦消除疫癘之良術也所謂太歲六合者歲泄氣之所在故以厭禳也得效
辟瘟疫豫防法
凡疫病初起取正氣散或香蘇散二方見寒門煎一大鍋每人服一椀可以豫防必用
常以鷄鳴時淨心存誦四海神名三遍則辟百鬼及瘟疫火災甚效
東海神名阿明南海神名祝融西海神名巨承北海神名禺音雍强類聚
蘇合香元每取九丸浸一甁淸酒中時時飮之最辟鬼疫之氣又絳囊盛三丸當心帶之亦妙類聚
辟溫疫宜用屠蘇飮老君神明散務成子螢火丸太倉公辟瘟丹李子建殺鬼元宣聖辟瘟丹神聖辟瘟丹七物虎頭元七物赤散太乙流金散諸方
屠蘇飮
辟疫氣令人不染瘟病白朮一兩八錢大黃桔梗川椒桂心各一兩半虎杖根一兩二錢川烏六錢右剉盛絳囊十二月晦日中沈井中正月朔日早曉出藥入二甁淸酒中煎數沸東向飮之從少至老飮一杯其滓還沈井中取水飮之千金
老君神明散
辟瘟疫川烏炮四兩附子炮白朮各二兩桔梗細辛各一兩右爲麤末絳絹袋盛帶之一里人皆無病若有疫氣溫酒服一錢覆取汗得吐卽差若經三四日取三錢匕水一椀煮服之三服差活人
務成子螢火丸
辟瘟疫惡氣百鬼虎狼蛇虺蜂蠆諸毒五兵白刃盜賊凶害雄黃雌黃各二兩螢火鬼箭羽蒺藜子白礬燒各一兩羚羊角鍛竈灰鐵槌柄取入鐵處各二錢半右爲末以鷄子黃幷雄鷄冠血一具和之如杏仁大縫三角絳囊盛五丸帶左臂上又可掛於戶上
昔冠軍將軍劉子南受得此方後於北界與虜戰敗被圍矢下如雨未至子南馬數尺矢皆墮地虜以爲神人解圍而去故一名冠軍丸千金
太倉公辟瘟丹
辟却瘟疫幷散邪氣蒼朮八兩烏藥黃連白朮羌活各四兩川烏草烏細辛紫草防風獨活藁本白芷香附子當歸荊芥天麻桂皮甘松三乃子白芍藥乾薑麻黃皂角甘草各二兩麝香三錢半右爲末蒸棗取肉和丸彈子大每取一丸燒之回春
李子建殺鬼元
辟瘟疫殺一切鬼魅魍魎藜蘆三兩虎頭一兩半雄黃鬼臼天雄皂莢蕪荑各五錢右爲末蜜丸皂子大熱病時氣燒一丸安床頭類聚
宣聖辟瘟丹
臘月二十四日平朝取井華水盛淨器中量人口多少浸乳香至歲朝五更湯令溫從少至大每人以乳香一小塊飮水一二呷燕下則一年不患時疫醫鑑
神聖辟瘟丹
歌曰神聖辟瘟丹留傳在世間正元焚一炷四季保平安
蒼朮二兩羌活獨活白芷香附子大黃甘松三乃子赤箭雄黃各一兩右爲末麪糊和丸彈子大黃丹爲衣曬乾正朝早晨焚一炷醫鑑
七物虎頭元
辟瘟殺鬼除一切疫氣虎頭骨朱砂雄黃各一兩半鬼臼皂莢蕪荑雌黃各一兩右爲末熔蠟和丸彈子大以紅絹袋盛一丸繫男左女右臂上又懸屋四角如値近境疫作晦望夜半各家當戶燒一丸晨起各人呑下小豆大一丸則不致傳染寶鑑
七物赤散
辟瘟疫毒氣丹砂別硏川烏炮各一兩瓜蔞根七錢半細辛羊躑躅乾薑炮白朮炒各五錢右爲末每服半錢溫酒調服汗出解若不解增至一錢服寶鑑
太乙流金散
大辟瘟疫雄黃一兩半羚羊角一兩雌黃礬石鬼箭羽各七錢半右爲麤末三角絳囊盛一兩帶心前幷掛戶上又靑布裹少許中庭燒之類聚
不傳染法
凡溫家自生惡氣聞之卽上泥丸散入百脈轉相傳染若倉卒無藥以香油抹鼻端及以紙撚探鼻嚔之爲佳得效
又雄黃末水調以筆濃蘸塗鼻竅中雖與病人同床亦不相染初洗面後及臨臥時點之得效
凡入瘟疫家先令開啓門戶以大鍋盛水二斗置堂中心取蘇合香元二十丸煎之其香能散疫氣凡病者各飮一甌後醫者却入診視不致相染得效
凡入疫家以紙撚蘸香油幷雄黃朱砂末探入耳鼻內最能辟穢毒之氣遍滿鄕村善用如意丹亦妙入門
凡入疫家行動從容左位而入男子病穢氣出於口女人病穢氣出於陰戶其相對坐立之間必須識其向背旣出以紙撚探鼻中噴嚔爲佳回春
雄黃丸最妙易老
傷寒熱病傳染者因聞大汗穢毒以致傳染故聖惠方曰大汗出則懸藥於戶解其穢毒無使傷於人也親屬侍奉之人勞役氣虛而爲變亂何以知其傳染者脈不浮是也治法自汗者蒼朮白虎湯無汗者益元散合凉膈散熱散而愈類聚
雄黃丸
治瘟疫令不相染雄黃一兩赤小豆炒丹參鬼箭羽各二兩右爲末蜜丸梧子大每日空心溫水呑下五丸可與病人同衣床亦不相傳染易老
瘴疫
嶺南春秋時月人感山嵐瘴霧毒氣發爲瘟瘧寒熱此毒氣從口鼻入內也宜升麻蒼朮湯方見濕門節齋
南方疫癘挾嵐瘴溪源蒸毒之氣其狀熱承上焦病欲來時令人迷困甚則發躁狂妄亦有瘂而不能言者皆由敗血瘀於心毒涎聚於脾所致宜加味柴胡湯醫鑑
瘴疫宜三仙湯太無神朮散諸方
加味柴胡湯
柴胡二錢黃芩半夏人參枳殼大黃甘草各一錢右剉作一貼入薑三棗二水煎服醫鑑
三仙湯
治山嵐瘴氣時行瘟疫蒼朮四錢乾地黃二錢牛膝一錢右剉作一貼水煎服或爲末醋糊和丸梧子大空心酒下三五十丸經驗
太無神朮散
治四時瘟疫專主山嵐瘴氣之妙劑也蒼朮三錢陳皮厚朴各二錢石菖蒲藿香甘草各一錢右剉作一貼入薑三棗二水煎服正傳
一方無菖蒲有香附子一錢名曰神朮散氣散正傳
瘟疫熱病不治證
熱病不可刺者有九
一曰汗不出大顴發赤噦者死
二曰泄而腹滿甚者死
三曰目不明熱不已者死
四曰老人嬰兒熱而腹滿者死
五曰汗不出嘔下血者死
六曰舌本爛熱不已者死
七曰咳而衄汗不出出不至足者死
八曰髓熱者死
九曰熱而痙者死痙者腰折瘈瘲齒噤齘也靈樞
單方
凡二十九種
朱砂
辟瘟疫取一兩細硏以白蜜和丸如麻子大正朝早晨一家大小勿食諸物面向東立水呑三七丸永無疫本草
蚯蚓汁
主天行熱疾取生地龍塗鹽化成水取飮之本草
藍葉汁
主天行熱狂取葉搗取汁飮一盞本草
臘雪水
治天行瘟疫熱盛取飮之本草
生葛根汁
治天行瘟疫熱疾取根搗取汁飮之本草
苦參
治天行壯熱取一兩剉醋煮飮之當吐卽愈本草
水中細苔
主天行熱悶搗絞取汁飮之本草
靑黛
治大頭瘟頭面赤腫眞靛花三錢燒酒一鍾鷄子淸一箇打勻吃下腫卽消眞神方也回春
蛇莓
治天行熱盛口中生瘡蛇莓自然汁搗絞取一斗煎取五升稍稍飮之本草
竹瀝
治時氣瘟疫熱盛煩躁竹瀝半盞新水半盞和服之本草
蒼朮
辟瘟疫邪濕氣蒼朮合皂莢中庭燒之本草
生藕汁
治熱病煩渴藕汁一盞入蜜一合服之本草
臘月鼠
燒之辟惡氣又於正旦所居處埋之辟瘟疫氣本草
蟾蜍
食之不患熱病生搗絞汁服或燒爲末和水服幷主瘟病發斑本草
桃葉
主天行病汗不出桃葉多取濃煎湯置床下坐其上衣被蓋之須臾當汗便差又取桃枝剉煮湯洗浴本草
葱白
治天行時疾頭痛熱狂濃煎葱白湯飮之本草
赤小豆
辟瘟疫病取赤小豆新布囊盛之正旦置井中三日出之擧家服男十枚女二十枚無不效本草
溫蕪菁汁
辟瘟氣立春後初庚子日取溫蕪菁汁合家大小人幷服之可理時疾本草
蒜
正月之節食五辛以辟厲氣一曰蒜二曰葱三曰韭四曰薤五曰薑也本草
人屎
主天行病大熱狂走取乾者沸湯漬飮之或燒灰作末和水服又納淨土坑中新水調和澄淸取飮之本草
卽野人乾也取乾者淨沙覆之取淸飮之治熱病最佳本草
人中黃
大治疫毒取大竹筒兩頭留節一節中作一竅納大甘草於中仍以竹木釘塞其竅置大糞厠中浸一月取出曬乾用
臘月截淡竹去靑皮於厠中浸滲取汁飮之大治天行熱疾發狂卽糞淸也
赤馬蹄
辟瘟疫作屑二兩絳囊盛帶男左女右本草
牡猪糞
極療天行熱病溫毒大熱取乾者水漬取淸飮之本草
雄狐屎
燒之去瘟疫病取肉煮食亦可本草
獺肉
主疫氣瘟病煮肉取汁停冷飮之本草
芥菜子
治疫氣傳染初覺頭痛取子爲末塡臍中以熱物隔衣一層熨之卽汗而愈種杏
白粳米
半升連鬚葱二十根煮成粥湯加入好醋半椀再煮一滾服取汗卽愈種杏
蓴
溫病勿食蓴食者多死本草
葵菜
天行病後食葵菜頓喪明本草
鍼法
治熱病五十九刺者
頭上五行行五者以越諸陽之熱逆也頭中行謂上星顖會前頂百會後頂五穴也兩傍謂承光通天絡却玉枕天柱十穴也又兩傍謂臨泣目窓正營承靈腦空十穴也
大杼膺兪卽中府穴缺盆背兪卽風門穴此八者以瀉胸中之熱也
氣街三里巨虛上下廉此八者以瀉胃中之熱也
雲門髃骨卽肩髃穴委中髓空卽腰兪穴此八者以瀉四肢之熱也
五藏兪傍五此十者以瀉五藏之熱也內經
邪祟
邪祟形證
視聽言動俱妄者謂之邪祟甚則能言平生未見聞事及五色神鬼此乃氣血虛極神光不足或挾痰火非眞有妖邪鬼祟也入門
邪祟之證似癲而非癲有時明有時昏回春
邪之爲病或歌或哭或吟或笑或眠坐溝渠啖食糞穢或裸體露形或晝夜遊走或嗔罵無度千金
人爲鬼物所魅則好悲而心自動或心亂如醉狂言驚怖向壁悲啼夢窹喜魘或與鬼神交通病苦乍寒乍熱心腹滿短氣不能飮食病源
人之精神不全心志多恐遂爲邪鬼所擊或附着沈沈默默妄言譫語誹謗罵詈訐露人事不避譏嫌口中好言未然禍福及至其時毫髮無差人有起心已知其故登高涉險如履平地或悲泣呻吟不欲見人如醉如狂其狀萬端綱目
人見五色非常之鬼皆自己精神不守神光不完故耳實非外邪所侮乃元氣極虛之侯也正傳
夢寐不祥多生恐怖爲祟惑證矣得效
十疰五屍
人死三年之外魂神因作風塵着人成病曰風疰寒疰氣疰生疰凉疰酒疰食疰水疰屍疰蓋疰者住也言其連帶停住又注易傍人也千金
又曰十疰者氣疰勞疰鬼疰冷疰生人疰死人疰屍疰食疰水疰土疰也千金
五屍者一曰飛屍二曰遁屍三曰沈屍四曰風屍五曰伏屍皆挾鬼邪之氣流注身體令人寒熱淋漓精神錯雜積年累月漸至頓滯以至于死死後復易傍人乃至滅門故號爲屍疰也千金
傅疰者挾邪精鬼怪之氣而作也經曰人有逢年月之厄感鬼物之精無處不惡沈默而不能的知所苦積歲漸至委頓旣往復傳疰於傍人須用通神明去惡氣等劑療之或者刳麝剸犀驅伐邪惡飛丹煉石引納淸和蓋爲屍疰設也直指
脈法
脈來遲伏或如雀啄乃邪脈也若脈來弱綿綿遲伏或綿綿不知度數而顔色不變此邪病也脈來乍大乍小乍短乍長爲禍脈也兩手脈浮浮細微綿綿不可知但有陰脈亦細綿綿此爲陰蹻陽蹻之脈此亡人爲禍也脈來洪大弱者社祟也脈來沈沈濇濇四肢重者土祟也脈來如飄風從陰趨陽者風邪也一來調一來速者鬼邪也千金
欲知祟害心脈虛散肝脈洪盛或浮沈長短大小無定或錯雜不倫得效
乍大乍小乍長乍短此皆邪脈神志昏亂
乍疎乍數乍大乍小或促或結皆邪脈也脈經
疰脈浮大可治細數難治永類
有人得病之初便譫言或發狂六部無脈然切大指之下寸口之上却有動脈者此之謂鬼脈乃邪祟爲之也不須服藥但宜符呪治之回春
若脈沈沈澤澤四肢不仁者亡祟也或大而愵愵者社祟也脈來乍大乍小乍短乍長者鬼祟也精義
邪祟屍疰治藥
邪祟宜用桃奴元辟邪丹殺鬼五邪丸紫金錠蘇合香元還魂湯方見救急
屍疰宜用十疰丸八毒赤散太乙神精丹諸方
桃奴元
治邪祟屍疰客忤魘夢不祥言語錯亂恍惚失常桃奴七箇別硏玳瑁鎊細末一兩安息香去滓一兩右三味同入銀石器中熬成膏辰砂犀角各五錢琥珀雄黃各三錢龍腦麝香牛黃各二錢桃仁十四箇麩炒右爲末入安息香膏和丸芡實大陰乾密器封固靜室安置人參湯硏下一丸正傳
辟邪丹
治衝惡邪祟怪疾及山谷間九尾狐精爲患人參赤茯神遠志鬼箭羽石菖蒲白朮蒼朮當歸各一兩桃奴五錢雄黃朱砂各三錢牛黃麝香各一錢右爲末酒糊和丸龍眼大金箔爲衣每一丸臨臥以木香湯化下諸邪不敢近體更以絳囊盛五七丸懸床帳中尤妙入門
殺鬼五邪丸
治邪祟鬼魅鬼箭羽二兩半丹砂別硏雄黃別硏龍骨鬼臼灸赤小豆各一兩半桃仁五十箇別硏芫靑三十箇炒去翅足右爲末蠟熔化和丸彈子大絳囊盛一丸繫臂上又別用煉蜜和丸梧子大米飮呑下一丸至三丸類聚
紫金錠
治感鬼邪成鬼胎溫酒化下半錠至一錠方見解毒
一女子爲邪魅所交腹中作痞服此藥隨下惡物其邪仍至又服半錠更燒三錠藥氣滿屋邪不復至入門
蘇合香元
治疰忤鬼氣一切邪祟及鬼魅狐狸等病方見氣門
蠟紙裹一丸如彈子大當心帶之一切邪神不敢近又取二七丸浸一甁淸酒中時時溫服令微醺邪氣自絶俗方
十疰丸
治十種屍疰鬼氣雄黃巴豆霜各三兩人參麥門冬細辛桔梗附子炮皂莢川椒甘草各五錢右爲末蜜丸梧子大溫水下五丸千金
八毒赤散
治人染着神鬼謂之鬼疰病雄黃礬石朱砂牧丹皮附子炮藜蘆巴豆霜各一兩蜈蚣灸一條右爲末蜜丸小豆大冷水呑下十丸
卽李子豫八毒赤丸方也綱目
太乙神精丹
治客忤霍亂屍疰惡氣顚狂鬼語蠱毒妖魅溫瘧一切惡毒無所不治丹砂曾靑雌黃雄黃磁石各四兩金牙二兩半右六味內丹砂雌黃雄黃以釅醋浸曾靑以好酒浸以紙密封日中暴百日然後各硏如細粉以釅醋拌使乾濕得所納土釜中六一泥固濟安鐵脚環子上高一尺五寸以漸放火其火勿令近釜底至一伏時止候冷出之其藥精飛化凝着釜上五色者上三色者次一色者下但光明皎潔如雪最佳若飛不盡更着火如前以鷄羽掃取棗膏和丸如黍粒平旦空腹服一丸漸加一丸以知爲度
舊不用磁石金牙今加之
服此者五服內必吐利過則自定
初服如黍粒漸加一丸至如小豆大而止不得更大
若服藥悶亂煮木防己湯飮之卽定
若欲解殺藥喫爛煮肥猪肉
久瘧變腫垂死者服一丸卽吐差瘧母亦差
癥瘕積聚服一丸以漿飮送下
諸卒死心下微煖者斡開口以漿飮調一刀圭服之
以絳囊盛九刀圭散繫男左女右臂上辟瘴疫時氣最妙千金
作土釜法取兩箇瓦盆可受二斗許者以甘土塗其內令極乾
作六一泥法赤石脂牡礪滑石黃礬鹵土無則以鹽代之蚯蚓屎各二兩右以釅醋和甘土爲泥裹石脂等四種火煆一伏時取出與鹵土蚯蚓屎同爲末醋和如稠粥用千金
凡合此藥以四時旺相日天晴明齋戒沐浴合之千金
予修合太乙神精丹一料家中一婦夢中鬼魘覺後心痛不可忍昏悶不省取三粒服之卽痛止神醒已無病矣後施於人無不應驗如神本事
驗屍疰法
凡屍疰病欲驗其眞以紙覆痛處燒病者頭髮令病人以簇紙上若是疰則髮粘着紙此疰氣引之也非疰則髮不着紙也永類
禳法
凡邪祟鬼疰宜用藥以禳之回春辟邪丹李子建殺鬼元皆可
蘇合香元浸酒服之又盛蠟紙當心胸帶之邪鬼不敢近方見氣門
一女人感邪交通取雄黃末一兩松脂二兩熔化以虎爪攪爲丸彈子大焚之用焙籠令女坐於其上以被蓋之只留頭耳不過三丸其邪自斷壽域
回春辟邪丹
虎頭骨二兩朱砂雄黃鬼臼蕪荑鬼箭羽藜蘆雌黃各一兩右爲末蜜丸彈子大囊盛一丸繫男左女右臂上又當病者戶內燒之一切邪鬼不敢近又療婦人與鬼交通者兼辟瘟疫回春
李子建殺鬼元
辟一切鬼魅魍魎及邪祟屍疰鬼疰每取一丸安床頭燒之方見瘟疫
導引法
定神叩齒三七遍輒咽氣二七遍如此三百通乃止二十日邪氣悉去百日伏屍皆去面體光澤永類
單方
凡三十一種
朱砂
殺精魅邪惡鬼氣作末和溫水服一錢又常帶之辟邪氣本草
雄黃
殺精物惡鬼邪氣治屍疰辟百邪以一塊繫頭上妙又佩之鬼邪不敢近作末和溫水服一錢尤佳本草
古鑑
辟一切邪魅女人鬼交燒赤淬酒中飮之本草
半天河水
殺鬼精癲狂取與飮之勿令知本草
代赭
殺精物辟鬼魅常取帶之又作末和水服本草
敗天公
主鬼疰精魅燒灰爲末酒服之本草
忍冬草
主五屍疰病濃煎取汁日二三服本草
靑蒿子
治鬼氣屍疰取搗爲末酒服一錢本草
艾實
主百惡鬼邪氣取實和乾薑作末蜜丸梧子大飮下三十丸其邪鬼卽去本草
鐵槌柄
主鬼打及强鬼排突人致惡者和桃奴鬼箭爲末作丸服之本草
安息香
主邪氣魍魎鬼疰惡氣鬼胎取燒之又和酒服一錢本草
衛矛
主百邪鬼魅惡疰取燒之又煎湯服之本草
無患子
辟鬼邪惡氣取燒之又取中仁食之本草
蠶退紙
主發狂悲泣呻吟此爲邪祟取紙燒爲末酒服二錢本草
穿山甲
主五邪驚啼悲泣燒灰爲末每一錢酒水任下本草
桃梟
殺百鬼精物百毒不祥取爲末和溫酒服之本草
烏鴉
治鬼魅燒爲灰和酒服之本草
桃仁
主十疰五屍鬼邪病取五十枚去尖皮水煮取汁頓服之當吐不吐再服
又桃仁作粥常食之妙本草
鷹肉
主邪魅及野狐魅取肉灸食之又觜及爪燒爲末酒服尤妙本草
鵲巢
主癲狂鬼魅取多年者燒爲末和溫酒服之仍呼祟物名號本草
鸛骨
主五屍疰毒取脚骨及觜燒爲末和溫酒服之本草
麝香
辟惡氣殺鬼精物除百邪魅常帶身上妙又取少許和酒服本草
羖羊角
辟惡鬼邪魅及辟虎狼取燒之又燒作末和酒服下鬼胎本草
鹿角
主男女夢與鬼交取角屑一錢和酒服卽出鬼精本草
牛屎
辟邪惡氣取塗門戶又常燒之本草
豹肉
主鬼魅邪神煮食良取鼻煮服主狐魅本草
虎肉
辟三十六種精魅煮食之良
虎眼睛虎頭骨虎爪幷辟鬼邪常帶之或置左右本草
狸肉
主諸屍疰邪氣取肉作羹臛食之又取頭骨燒爲末酒服二錢妙家狸亦好本草
狐肉
主狐魅凡人染着狐狸精走巡山野或叉手有禮見人或於靜處獨語或裸形見人或祇揖無度或緊合口叉手坐禮度過常尿屎亂放取肉灸食或取腸肚作羹食之
又取狐狸皮鼻端黑處爲末酒調服最效
又狐頭狐尾狐屎燒之幷辟邪惡本草
獺肝
主五屍鬼疰相染一門悉患者取肝一具陰乾爲末水服一錢日再亦治鬼魅本草
野猪黃
主鬼疰邪氣取硏和水服之本草
鍼灸法
百邪所病鍼有十三穴一名鬼宮卽人中穴二名鬼信在手大指爪甲下入肉二分三名鬼壘在足大指爪甲下入肉二分四名鬼心卽太淵穴五名鬼路卽申脈穴六名鬼枕在大椎入髮際一寸七名鬼床在耳前髮際宛宛中耳垂下五分八名鬼市卽承漿穴九名鬼路卽勞宮穴十名鬼堂卽上星穴十一名鬼藏在陰下縫女人玉門頭十二名鬼臣卽曲池穴十三名鬼封在舌下縫鍼刺貫出舌上
又鬼邪發狂灸十指端去爪一分名曰鬼城扁鵲
治鬼魅狐惑恍惚振噤以患人兩手大指相幷縛定用大艾炷於兩甲角及甲後肉四處騎縫着火灸之若一處不着火卽無效灸七壯病者哀告我自去神效此秦承祖灸鬼法也卽鬼哭穴入門
五屍灸乳後三寸男左女右各二七壯又灸兩大拇指頭七壯得效
一切疰先仰臥灸兩乳邊斜下三寸第三肋間隨年壯得效
卒狂言鬼語以帶急合縛兩手大指便灸左右脇下對屈肋頭兩處各七壯須臾鬼自道姓名乞去徐徐問之乃解其縛得效
卒中邪魅恍惚灸鼻下人中及兩手足大指爪甲本令艾炷半在爪上半在肉上各七壯不止十四壯得效
卒狂鬼語鍼足大拇指爪甲下卽止得效
狐魅兩手大指合縛灸合間三七壯當狐鳴卽差得效
癰疽上
癰疽發病之原
榮氣不從逆於肉理乃生癰腫
腎移寒於肝癰腫少氣脾移寒於肝癰腫筋攣
諸癰腫筋攣骨痛此寒氣之腫八風之變也
膏粱之變足生大丁受如持虛內經
帝曰癰疽何以別之岐伯曰榮衛稽留於經脈之中則血澁而不行不行則衛氣從之而不通壅遏而不得行故熱大熱不止熱勝則肉腐肉腐則爲膿然不能陷肌膚骨髓不爲焦枯五藏不爲傷故命曰癰
熱氣淳盛下陷肌膚筋髓枯內連五藏血氣竭筋骨良肉皆無餘故命曰疽靈樞
六府不和則留結爲癰又云三陽發病下爲癰腫三陽乃足太陽膀胱經卽腦疽背癰臀癰之類是也內經
癰疽因陰陽相滯而生蓋氣陽也血陰也血行脈內氣行脈外周流不息寒濕搏之則凝滯而行遲火熱搏之則沸騰而行速氣得邪而鬱津液稠粘爲痰爲飮積久滲入脈中血爲之濁此陰滯陽而爲癰血得邪而鬱隧道阻隔或溢或結積久溢出脈外氣爲之亂此陽滯於陰而爲疽
癰者壅也疽者沮也血氣壅沮寒熱不散陰滯於陽則發癰陽滯於陰則發疽所發無定處也
六府蘊熱騰出於膚肉之間其發暴盛腫而光軟皮薄以澤侵展廣大者爲癰五藏蘊熱攻焮乎筋骨之內其發停蓄狀如㾦㿔皮厚以堅淡白焦枯者爲疽直指
癰發於六府若燎原之火外潰肌肉疽發於五藏若陶室之隧內銷骨髓入門
凡鬱抑傷心及久患消渴必發癰疽丁瘡宜愼之俗方
癰疽欲發之候
凡發熱憎寒頭痛惡心筋脈拘牽氣急煩悶或病渴多年是皆欲發癰疽之證也直之
諸脈浮數應當發熱而反洒淅惡寒若有痛處當發其癰
脈微而遲反發熱弱而數反振寒當發癰腫
脈浮而數身體無熱形嘿嘿胸中微燥不知痛之所在此人當發癰仲景
癰疽皆因氣鬱而成經云氣宿于經絡與血俱澁而不行壅結爲癰疽此言七情而成三因
憤鬱不遂志欲之人多有此疾精要
久患口乾必生癰疽忍冬茶常服最佳俗方
癰疽名狀
闊一寸至二寸爲癤二寸至五寸爲癰五寸至一尺爲疽一尺至二尺爲竟體疽
未潰色紫黑堅硬已潰深陷如巖爲癌男則多發於腹女則多發於乳也四畔生如牛脣黑硬爲瘭多見於手指之間或生於口齒肚臍其無頭面色淡紅爲痼大槪丁瘡惡類也入門
徑一寸二寸爲癤三寸五寸腫圓赤爲癰八寸爲疽得效
熱發於皮膚之間浮腫根小至大不過二三寸者癤也東垣
瘍有頭小瘡也疹浮小癮疹也河間
癰疽腫痛痒之因
癰疽只是熱勝血
熱勝則腫註云熱勝則陽氣內鬱故洪腫暴作甚則榮氣逆於肉理聚爲癰膿內經
癰疽之證皆能爲痛瘡先發爲腫氣血鬱積蒸肉爲膿故其痛多焉膿潰之後腫退皮寬痛必漸減而反痛者此爲虛也未潰而痛瀉之已潰而痛者補之其有穢氣所觸者宜和解風冷所逼者宜溫散
形傷則痛氣傷則腫腫痛幷作氣血俱傷癰疽不可不痛亦不可大痛入門
皮膚微高起而堅厚或痛或痒謂之腫有因風寒而得則腫硬色白有因熱毒而得則焮腫色赤東垣
凡痛痒瘡瘍癰腫疽疹瘤氣結核怫鬱甚者皆屬火熱蓋人近於火微熱則痒熱甚則痛附近則灼而爲瘡皆火之用也
人之瘡腫皆由寒熱毒氣客於經絡使血澁而不通壅結成腫風邪內作卽無頭無根氣血相搏作者卽有頭有根壅結盛則爲膿矣瘡有痛痒痛則爲實痒則爲虛非謂虛爲寒也正謂熱之微甚也河間
疽發深不痛者胃氣太虛必死蓋肉多而不知痛也
癰疽輕重淺深之辨
癰者其皮上薄以澤疽者上之皮夭以堅上如牛領之皮此其候也靈樞
小按卽痛者病勢淺大按乃痛者病勢深此辨癰疽之法也東垣
癰之邪淺其稽留壅遏獨在經脈之中而專攻乎外故初發時自表便發熱患處便如椀如盆高腫而痛甚縱欲下陷緣正氣內固不肯受故或便秘或發渴發逆以拒之是以骨髓終不焦枯五藏終不傷也
疽之邪深其稽留壅遏內連五藏而不專攻于外故身體或無熱患處或不腫痛甚者聲嘶氣脫眼黑眼小十指腫黑如墨多死也綱目
凡癰疽惡核男以左邊爲重女以右邊爲重直指
癰疽之證以有熱無熱爲死生妙訣蓋陽證有熱則氣血行而生肌陰證無熱則氣血滯而不斂是以有實熱者易治虛寒者難治入門
初發時身體便熱患處亦熱腫大而高多生疼痛破後肉色紅紫此爲外發雖大如盆椀必生初發時身體無熱患處亦不熱數日之間漸漸開大不腫不高不痛低陷而壞爛破後肉色紫黑此爲內發必死蓋未發之前藏府已先潰爛矣得效
癰疽腫高而軟者發於血脈腫下而堅者發於筋脈肉色不變者發於骨隨東垣
定癰疽死之部分
身有五部伏兎一穴名腓二腓者腨也背三五藏之兪四項五此五部有癰疽者死靈樞
腦鬚鬢頤四處亦爲癰疽必死之地海藏
不可患癰者七處眼後虛處頤接骨處陰根上毛間胯與尻骨接處耳門前後車骨接處諸因小腹風水所成癰疽頷骨下近耳後虛處鼻骨中幷能害人惟眼後虛處最險涓子
發腦發鬢發眉發頤發背謂之五發至險凡眼不見瘡皆惡入門
發於喉舌頭面腦項肩背胸腹四肢大節女子妬乳數者爲險他處爲緩直指
俗以癌痼瘭付於癰疽之列豈知瘭與癌痼不過癰疽之一物乎直指
背雖膀胱督脈所主然五藏皆系於背或醇酒厚味或鬱怒房勞以致水枯火炎痰凝氣滯與毒相搏隨處發生入門
癰疽當分內外
癰疽發於內者當審藏府如中府隱隱而痛者肺疽上肉微起者肺癰也巨闕屬心期門屬肝章門屬脾京門屬腎中脘屬胃天樞屬大腸關元屬小腸丹田屬三焦若有上證皆倣此辨之靈樞
發於腔子之內者曰內疽曰肺癰心癰肝癰腎癰胃脘癰腸癰
發於腔子之外者曰腦發背發鬢發眉發頤發顋頷發髭發腋發穿當發下部也腿發喉癰臍癰𩣔馬癰囊癰乳癰也正傳
癰疽當分經絡
肺癰手太陰經心癰手少陰經肝癰足厥陰經脾癰足太陰經腎癰足太陽經胃脘癰足陽明經腸癰手太陽經足陽明經腦癰督脈與足太陽經背癰中屬督脈左右足太陽經鬢癰手足少陽經眉癰手足太陽經與手足少陽經頤癰手足陽明經顋頷癰手陽明經髭癰手足陽明經腋癰手太陽經穿當癰督衝任三脈腿癰表足三陽經裏足三陰經喉癰任脈與足陽明經臍癰任脈與足陽明經乳癰內足陽明經外足少陽經乳頭足厥陰經𩣔馬癰足厥陰經囊癰足厥陰經正傳
六陽經六陰經分布周身有多氣少血者有多血少氣者有氣血俱多者不可一槪論也何則諸經惟少陽厥陰經之生癰疽理宜預防以其多氣少血也其血本少肌肉難長瘡久未合必成危證苟不知此妄用驅毒利藥以伐其陰分之血禍不旋踵
癰疽脈
數脈不時則生惡瘡也仲景
癰疽浮數惡寒發熱若有痛處癰疽所發脈數發熱而疼者陽不數不熱不疼陰瘡發癰之脈弦洪相搏沈細而直肺肝俱數脈訣
陰滯于陽則發癰陽滯于陰則發疽此二毒發無定處當以脈別之浮洪滑爲陽微沈緩濇爲陰精義
脈數身無熱內有膿一作癰也一云腹無積聚身無熱脈數此爲腸中有膿脈經
脈滑而數數則爲熱滑則爲實滑則主榮數則主衛榮衛相干則結爲癰熱之所過則爲膿也脈經
瘡疽之人膿血大泄而脈滑大數者難治也凡瘻膿多或如淸泔脈滑大散而寒熱發渴者治之無功也精義
患肺癰者咳唾膿血脈見洪滑治之難痊矣精義
癰疽已決去其膿而煩疼尙未全退其脈洪麤又難爲力直指
癰疽脈來滯澁但得和緩爲平若洪麤則銳毒不收鮮有濟也直指
癰疽難治不治證
凡癰疽初發腫硬而高者毒氣却淺其證屬陽雖急而易治若初發如粟粒如豆許與肉俱平或作赤色時覺痒痛愼勿爪破此乃爲疽其證屬陰毒氣內蓄勢雖緩而難治仲景
始發便熱腫大作痛此爲外發雖大如盆百治百活自始發不熱不痛低陷而壞爛此爲內發難治必死精要
癰者壅也爲陽屬六府易治疽者沮也爲陰屬五藏難治入門
難治有六證兩臉紅似胚染心病深
得之久全不腫痛乃藏府受病深
病處硬如牛領皮又如石榴狀用藥不軟者病深
病人無時喜笑乃神氣奪病深
瘡口小內闊常出靑白膿汁不痛者內壞病深
貼膏藥後出鮮血黑血間雜血病深得效
癰疽有實熱者易治虛寒有邪熱者難治醫鑑
癰疽辨膿有無及淺深
諸癰疽欲知有膿無膿以手掩腫上熱者爲有膿不熱者爲無膿仲景
按而後痛者其膿深小按卽痛者其膿淺按之軟而卽復者有膿按之强而不復者無膿得效
按之堅硬未有膿也按之半軟半硬已有膿也宜急破之半軟謂中央膿處半硬謂四方腫肉精要
用手按之熱則有膿不熱則無膿重按乃痛膿之深也輕按卽痛膿之淺也按之不甚痛者未成膿也按之卽復者有膿也按之不復者無膿也非也必是水也入門
以手掩上大熱者膿成自軟也若其上薄皮剝起者膿淺也其腫不甚熱者膿未成也若患瘰瀝結核寒熱發渴經久不消者其人面色萎黃被熱上蒸已成膿也入門
血熱肉敗榮衛不行必將爲膿內經
瘡瘍皆爲火熱而反腐出膿水者猶穀肉果菜熱極腐爛而潰爲汚水也潰而腐爛水之化也熱勝血則爲膿也河間
腫硬膿稠者爲實腫軟膿稀者爲虛敗膿不去加白芷不可用白朮蓋白朮能生膿故也醫鑑
癰疽發暈
俗以腫痕所至爲暈非眞暈也暈生於瘡口之傍狀如紅暈二暈三暈尙可四暈五暈者死入門
眞暈生於瘡口之傍如紅筋之狀纔見暈則非美證矣一暈二暈以之三暈尙可措手若四暈五暈是藏府蘊受銳毒斷斷難醫直指
癰疽死證
癰發於嗌中名曰猛疽不治化爲膿膿不瀉塞咽半日死
發於頸名夭疽其癰大而赤黑不急治則熱氣下入淵腋前傷任脈內熏肝肺十餘日而死
陽氣大發消腦溜項名曰腦爍痛如鍼刺煩心者死不可治
發於胸名曰井疽狀如大豆三四日起不早治下入腹不治七日死
發於膺名曰甘疽色靑狀如穀實瓜蔞常苦寒熱不急治十歲死死後出膿
發於尻名曰銳疽其狀赤堅大急治之不治三十日死
發於足上下名曰四淫其狀大癰不急治之百日死
發於足傍名曰厲疽其狀不大初從小指發急治之去其黑者黑不消輒益不治百日死
發於足指名曰脫疽其狀赤黑者死不治不赤黑者不死治之不衰急斬之否則死
諸癰疽之發於節而相應者不可治也發於陽者百日死發於陰者三十日死陽謂諸節之背陰謂諸節之膕郄間應者內發透外也靈樞
癰疽善惡證
癰疽破潰後善證有五惡證有九
動息自寧飮食知味一善也便尿調勻二善也神彩精明語聲淸朗三善也膿淸腫消色鮮不臭四善也體氣和平五善也
眼白睛黑而目緊小一惡也不能飮食納藥而嘔食不知味二惡也腹痛渴甚三惡也肩背不便四肢沈重四惡也聲嘶色脫脣鼻靑黑面目四肢浮腫五惡也煩躁時嗽泄利無度小便如淋六惡也膿血大泄焮痛尤甚膿色敗臭氣不可近七惡也喘麤短氣恍惚嗜臥八惡也未潰先黑陷下面靑脣黑便汚者九惡也五善見三則吉九逆見六則危精要
眼白睛黑眼小是一逆也納藥而嘔是二逆也腹痛渴甚是三逆也肩項中不便是四逆也聲嘶色脫是五逆也無此五者爲順靈樞
更有氣噫痞塞咳嗽身冷自汗無時目瞪耳聾恍惚驚悸言語顚倒皆是惡證精要
治癰疽大法
初覺則散腫內消已潰則排膿斂毒膿盡則去腐內塞惡肉盡則生肌付痂此定則也直指
癰之初發當以潔古法爲主表者散之裏者下之火以灸之藥以敷之膿未成者必消膿已成者速潰也
疽之初發當以涓子法爲主補塡藏府令實勿令下陷之邪蔓延外以火灸引邪透出便有穴歸着而不亂則可轉死回生變顖爲吉矣綱目
內疎黃連湯千金漏蘆湯主陽癰焮腫向外內托復煎散淵然奪命丹治陰疽毒蘊于中
瘡瘍者火之屬須分內外若脈沈實當先疎其內以絶其源若脈浮大當先托裏恐邪氣入內有內外之中者邪氣至甚遏絶經絡故發癰腫治法大要須明托裏疎通行榮衛三法易老
癰疽初發氣實者急服五香連翹湯千金漏蘆湯年少壯實者可服五利大黃湯化毒丹取通利一二行若膿成敗潰宜服五香湯托裏散精義
外證宜表散宜黃連消毒散內托羌活湯內證宜疎導宜內疎黃連湯仙方活命飮輕者淸熱消毒飮若發表攻裏兼行宜防風通聖散方見風門五香連翹湯入門
血得溫則流行氣得溫則和暢服餌貼付藥用和平直指
大凡癰疽惟藉有熱則發熱則氣血行冷則氣血滯遇有熱者切不可退熱但用溫藥以微凉少濟之直指
內疎黃連湯
治癰疽脈洪一作沈實發熱煩躁藏府秘澁當先通利宜用此大黃二錢連翹赤芍藥各一錢半黃連黃芩當歸梔子檳榔各一錢木香薄荷桔梗甘草各五分右剉作一貼水煎服以通利爲度
千金漏蘆湯
治癰疽發背熱毒惡腫大黃二錢漏蘆連翹麻黃升麻赤芍藥黃芩枳殼白斂白芨甘草各八分右剉作一貼水煎服以通利爲度回春
內托復煎散
治陰疽蘊結於內恐侵藏府須內托以救其裏使榮衛俱行邪氣不令內侵蒼朮八兩防風一兩地骨皮黃芩赤茯苓赤芍藥人參黃芪白朮桂皮當歸防己甘草各五錢右剉先將蒼朮水五升煎至三升去朮入諸藥再煎至三四盞作三四次終日飮之又煎蒼朮滓如前再煎諸藥滓服之正傳
淵然眞人奪命丹
專治一切發背陰疽丁瘡惡瘡無名腫毒服之便起發有頭不痛者服之便痛已成者服之立愈此乃惡證藥中至寶也雄黃三錢蟾酥乾則酒化乳香沒藥銅綠各二錢血竭膽礬寒水石各一錢輕粉麝香龍腦各半錢蝸牛二十一箇連穀用蜈蚣一條酒灸右爲末蝸牛硏作泥和丸菉豆大若丸不就以酒煮麪糊和爲丸朱砂末二錢爲衣每服只二丸先以葱白三寸病人嚼爛吐在手心男左女右將藥丸在葱內以熱酒三四盞送下衣服蓋覆約人行五里久再以熱酒數杯助藥力發熱汗大出爲度如無汗再服二丸
一名飛龍奪命丹醫鑑
五香連翹湯
治癰疽瘡癤瘰癧結核一切毒腫大黃一錢連翹射干獨活升麻桑寄生沈香藿香木香丁香甘草各七分麝香三分右剉作一貼水煎服以利爲度
五利大黃湯
治年少壯患癰疽氣血盛多二便秘澁大黃煨二錢黃芩升麻梔子芒硝各一錢二分右剉作一貼水煎服以利爲度精義
化毒丹
治百種惡瘡毒腫初覺宜服草烏醋浸炮浮石燒赤醋淬七次別硏各一兩乳香沒藥各五錢別硏巴豆去皮四十九箇別硏右末醋麪糊和丸如豌豆大冷酒下五丸或七丸以利爲度精義
托裏散
治癰疽潰後久未收斂以此補托人參黃芪各二錢白朮陳皮當歸熟地黃白茯苓白芍藥各一錢半甘草一錢右剉作一貼水煎服入門
黃連消毒散
治癰疽發腦發背腫毒焮發麻木不痛宜先灸之服此藥黃連羌活各一錢二分黃芩黃柏藁本防己桔梗各七分生地黃知母獨活防風連翹當歸尾各六分人參甘草各五分蘇木陳皮澤瀉黃芪各四分右剉作一貼水煎服入門
元好問嗜酒腦下項上出小瘡不痛痒四日後腦項麻木腫勢外散熱毒焮發夜不得寐邀東垣治之先灸艾百壯始覺痛次製此藥服之而愈一名黃連消毒飮東垣
內托羌活湯
治足太陽經分尻臀發癰疽堅硬腫痛羌活黃柏酒製各二錢黃芪一錢半防風藁本當歸尾各一錢連翹蒼朮陳皮甘草各五分肉桂三分右剉作一貼水二盞酒一盞同煎服東垣
仙方活命飮
治一切癰疽毒腫未成者內消已成者卽潰排膿止痛消毒之聖藥也大黃五錢金銀花三錢當歸尾皂角刺陳皮各一錢半乳香貝母天花粉白芷赤芍藥甘草節各一錢防風七分沒藥五分穿山甲三片燒別硏右剉作一貼用好酒入瓦罐封口煎熟隨瘡上下飮之服後再飮酒二三杯側臥而睡忌酸物鐵器
如在背皂角刺爲君在腹白芷爲君在四肢金銀花爲君入門
淸熱消毒飮
治癰疽陽證腫痛熱渴金銀花二錢赤芍藥生地黃川芎各一錢半當歸黃連山梔連翹甘草各一錢右剉作一貼水煎服入門
癰疽內托法
癰疽因積毒在藏府當先助胃壯氣使根本堅固而以行經活血藥爲佐參以經絡時令使毒氣外發施治之早可以內消此內托之意也正傳
一切瘡腫始覺患起高腫五七日忽平陷者是內攻之候急以內托散及內補湯藥補塡藏府令實最怕透膜膜穿十無一生矣劉涓子
癰疽初生一二日便覺脈沈細而煩悶邪毒猛暴恍惚不寧外證深沈者當用托裏散方見上內托散精義
癰疽焮于外根盤不深形證在表其脈多浮非氣盛則必侵于內急須內托宜復煎散方見上除濕散鬱使胃氣和平榮衛俱行則邪氣不能內侵也河間
托裏宜用十宣散加味十奇散千金內消散托裏消毒散千金托裏散芎歸托裏散內托千金散仙傳化毒湯托裏黃芪湯托裏茯苓湯穿山甲散秘方奪命散
癰疽經久不差氣血漸衰膿汁淸稀瘡口不合外證不明幷宜托裏膿未成者使膿速成膿已潰者使新肉早生血氣虛者補之陰陽不和者調之大抵托裏之法使瘡無變壞之證矣精義
十宣散
治一切癰疽瘡癤已成者速潰未成者速散敗膿自出惡肉自去止痛排膿生肌其效如神人參黃芪鹽水浸蒸焙當歸酒洗厚朴薑製桔梗肉桂川芎防風白芷甘草各等分爲末每三錢溫酒調服不飮酒者木香湯調下精要
一名千金內托散醫鑑
一名排膿內補散一名護壁都尉服之去舊生新得效
冬寒宜用夏月內托復煎散爲佳入門
內托散
治癰疽潰後內虛或氣弱人生瘡卽上十宣散加白芍藥一味也精義
加味十奇散
治癰疽已成未成服之內消或年衰氣弱者尤宜當歸肉桂人參黃芪川芎白芷防風桔梗厚朴甘草乳香沒藥各等分右爲末每三錢溫酒調服不飮酒麥門冬湯調下
一名固壘元帥卽上十宣散加乳香沒藥二味也得效
升陽益胃散
治腦疽背癰一切惡瘡能內托連翹二錢羌活藁本黃芪灸甘草各一錢半知母生地黃黃芩桔梗生甘草各一錢澤瀉七分獨活防風黃連黃柏人參陳皮當歸梢蘇木酒防己各五分右剉作二貼每一貼水二大盞浸半日煎至一盞滴酒數十點去滓臨臥溫服忌飮水三日內服之立消作膿者立潰此方陽藥七分陰藥三分勝十宣散
一名復煎散或加乳香沒藥各一錢尤妙東垣
此方與黃連消毒散略同東垣
千金內消散
治癰疽及腸癰肚癰便毒初起卽消已腫卽潰血從大便中出大黃三錢金銀花二錢當歸尾酒洗一錢半赤芍藥白芷木鱉子去殼沒藥乳香皂角刺白殭蠶瓜蔞仁天花粉各一錢甘草節五分穿山甲三大片蛤粉炒右剉作一貼酒水相半煎服醫鑑
此方與仙方活命飮略同醫鑑
托裏消毒散
凡癰疽服此則未成卽消已成卽潰能壯氣血使毒氣不致內攻肌肉易生金銀花陳皮各三錢黃芪鹽水炒天花粉各二錢防風當歸川芎白芷桔梗厚朴穿山甲炒焦皂角刺炒各一錢右剉作二貼每一貼酒水相半煎服病在下只用水煎醫鑑
內托千金散
治一切癰疽惡瘡能內托金銀花人參黃芪赤芍藥當歸川芎瓜蔞根白芷桂皮桔梗防風甘草各一錢右剉作一貼水煎去滓入酒半盞調服日三服後瘡口有黑血出或遍身汗出是藥之功效也
仙傳化毒湯
治癰疽發背乳癰一切無名腫毒未成立消已成立潰金銀花天花粉各一錢二分防風黃芩甘草節白芍藥赤茯苓貝母連翹白芷各一錢半夏七分乳香沒藥各五分右剉作一貼酒水相半煎服回春
托裏黃芪湯
治癰疽潰後膿多出內虛人參黃芪當歸桂皮白茯苓遠志麥門冬五味子各一錢右麤末水煎服或煎湯服精義
托裏茯苓湯
治同上白茯苓黃芪當歸各一錢二分白芍藥防風桔梗五味子川芎麥門冬桂皮熟地黃甘草各七分右剉作一貼水煎服精義
穿山甲散
治癰疽托毒排膿及五毒附骨在藏府托裏出毒氣止痛內消蜂房一兩蛇退穿山甲油髮灰各二錢半右爲末每服二錢入乳香末半錢煖酒調下直指
秘方奪命散
治一切癰疽無名惡瘡能內托令自消天花粉二錢穿山甲蛤粉炒赤芍藥甘草節各一錢防風白芷皂角刺金銀花陳皮各七分當歸尾貝母乳香各五分右剉作一貼好酒一大碗煎服
陰疽起發法
凡背發大瘡惟發熱則謂之背若不發熱皆癤也其有陰證於五藏內發者却又沈晦無熱直指
疽者上之皮夭以堅如牛領之皮靈樞
癰疽陰證頭平向內沈黯不痛渾身及患處不熱宜服當歸酒以排膿內補散卽十宣散加味不換金正氣散方見下爲佐兼以米餔猪蹄膂肉爲養蕎麥麪能發起可煮食之如更不起發可用穿山甲頭切片蘸醋焦炒生人牙煆各二錢半右爲末分兩貼用辣桂當歸麻黃煎酒調服外取薑汁和麪厚塗患處直指
陰疽宜服仙方活命飮秘方奪命散仙傳化毒湯三方見上鷄血散狗寶丸賽命丹外用四虎散付之
當歸酒
治陰疽辣桂五錢當歸四錢木香白芷各二錢右剉分二貼每取一貼酒煎去滓入乳香末半錢調服直指
鷄血散
治癰疽陰證赤雄鷄剪去冠尖少許倒提滴血瘡上血盡再換不過五六鷄痛止毒消其瘡自愈內以人參六兩分六貼盡日煎服入門
狗寶丸
專治癰疽發背附骨諸般惡腫將發時先覺口中煩渴四肢沈重遍身壯熱乃其候也此藥主之粉霜黃蠟各三兩䃃砂五錢蟾酥輕粉雄黃狗寶癩狗腹中得之乳香烏金石卽石炭沒藥各一錢麝香一分金頭蜈蚣七條黑狗膽臘月者一箇鯉魚膽臘月者一箇初男乳一合右爲末先將乳汁蠟放在罐內慢火化開次將各藥末和成劑丸如菉豆大每三丸至五丸用白丁香七箇硏爛和新汲水送下少頃以熱葱白粥投之衣被蓋定汗出爲效如無此藥以淵然眞人奪命丹方見上代之
一名寸金丹二名返魂丹三名再生丸四名追命丹五名延壽丹六名來甦丸七名知命丸八名得道丸若有瘡身未爛服三丸則便活如噤口斡開牙關硏下三丸立生非人勿示精義
賽命丹
治癰疽發背疔瘡乳癰魚口便毒一切無名腫毒賽飛龍奪命丹方見下蟾酥朱砂雄黃膽礬血竭乳香沒藥各三錢蜈蚣麝香各五分細辛全蝎蟬退穿山甲白殭蠶猪牙皂角各六錢白礬以信石少許同枯去信石片腦各五分右爲末端午日以酒糊和丸菉豆大每三丸以葱酒一小鍾呑下被蓋出汗或吐或不汗再服白粥調理入門
四虎散
治癰疽腫硬如牛領皮按之方痛大南星草烏半夏生狼毒各等分右爲末醋蜜調付留頭出毒氣直指
癰疽五發證
發腦發鬢發眉發頤發背是爲五發至險其證皆令人頭痛惡心寒熱氣急拘攣宜五香散五香湯直指
正腦上一處起爲腦癰及腦疽腦鑠幷在大椎骨上入髮際生
腦癰皮起易得破穴急破出膿不害
腦疽皮厚難得破穴須急發內毒使破穴方可
腦鑠初起如橫木色靑黑如靴皮大硬不見膿難愈
左右鬢生癰疽是爲鬢發亦危篤左右額角及太陽穴生皆同
左右眉稜發爲發眉亦重
鼻下人中及下頤發爲發頤亦曰發髭亦害人
背後五藏兪分生癰疽是爲發背最重涓子
究其病源有風有氣有食有藥毒有勞損卽房勞風則多痒氣則多痛食則發寒熱藥毒則堅硬勞損則瘦弱風氣食三種易療宜二香散藥毒勞損二者難醫直指
外因四氣宜服黃甘散連翹敗毒散蒼朮復煎散方見上
內因七情宜遠志酒獨勝散
不內外因藥毒房勞宜國老膏槐花酒
金石藥毒之發則堅硬如石不痛宜甘豆湯方見解毒蠟礬元
虛勞瘦弱榮衛否澁患處重着如負石不可用香燥疎泄之藥宜腎氣丸方見虛勞托裏散方見上
五發證焮腫作痛煩渴引冷宜黃連消毒散方見上當歸羌活湯淸熱消毒飮方見上
若腫痛口渴好飮熱湯爲腎虛陽火熾宜托裏消毒散方見上托裏益氣湯腎氣丸
若色黯不潰不斂爲陰精消涸名腦爍不治
發鬢因怒火宜柴胡淸肝湯鬱怒者十六味流氣飮方見氣門甚者仙方活命飮方見上入門
發頤最險毒氣灌注頭面腫大可畏牙齒亦脫宜內疎黃連湯千金漏蘆湯二方見上入門
通用玄靈散活心
五香散
治陰陽之氣鬱結不消結核腫痛或似癰癤使人寒熱頭痛木香丁香沈香乳香麝香各等分爲麤末每取三錢水煎服
一方無麝香有藿香局方
五香湯
凡癰疽因血凝氣滯而生氣血聞香則行故宜用此透達經絡木香沈香丁香乳香麝香甘草各五分人參黃芪犀角屑各一錢右剉作一貼水煎服或爲末點服綱目
二香散
治癰疽因風氣食三證而生通用此調暢胃氣益智仁縮砂仁各三錢木香藿香白豆蔲白茯苓半夏麯厚朴陳皮蒼朮甘草各一錢半丁香七分半右爲麤末每服三錢薑五片棗二枚同水煎服直指
黃甘散
治外因四氣生癰疽大黃半生半熟甘草節各等分右爲末每二錢空心酒調服以利爲度
連翹敗毒散
治癰疽初發憎寒壯熱甚者頭痛拘急狀似傷寒四五日前二三服輕者自消若不消宜服仙方活命飮羌活獨活柴胡前胡桔梗川芎赤茯苓金銀花枳殼連翹防風荊芥薄荷甘草各七分右剉作一貼入薑三片水煎服醫鑑
遠志酒
治七情內鬱成癰疽遠志泔浸去心爲末溫酒一盞調末三錢澄淸取飮以滓傅患處
有死血陰毒在中則不痛而傅此卽痛
有七情內鬱則痛不可忍而傅此卽不痛
或蘊熱內蓄則手不可近傅此必淸凉三因
獨勝散
治癰疽結硬聚毒作痛蓋此疾多因怒氣得之宜服此香附子杵去皮毛凈薑汁浸一宿曬乾爲末每二錢白湯調下或甘草紫蘇葉煎湯調下數服腫硬自消有膿卽出精要
國老膏
治癰疽能消腫逐毒使不內攻大甘草二斤槌碎河水浸一宿揉令漿汁濃盡去筋滓用絹濾過以銀石器慢火熬成膏分六次溫酒或白湯調下能疎導惡毒綱目
槐花酒
治百種瘡毒初覺五發癰疽雖有大勢服此卽退槐花四兩炒香入淸酒二椀煎數沸去滓盡服卽消若未消再進一服入門
蠟礬丸
治癰疽發背瘰癧瘻瘡惡瘡衛護內膜驅解諸毒自然內消如因藥毒發疽非此莫治黃蠟二兩入明白礬末四兩衆手和勻作丸梧子大每三十丸溫酒或熟水下日二服內疽腸癰尤妙入門
當歸羌活湯
治五發癰疽膏粱熱鬱者最宜當歸黃芩黃連幷酒製各一錢半酒黃柏連翹防風羌活梔子甘草各七分獨活藁本各五分澤瀉三分右剉作一貼水浸半日入酒一匙煎熱服日二次三日盡六服却將藥淸汁調下木香檳榔末各一錢入門
托裏益氣湯
治癰疽肉色不變或潰而不斂一切虛證白朮二錢人參白茯苓貝母陳皮香附子白芍藥熟地黃當歸各一錢桔梗甘草各五分右剉作一貼水煎服入門
柴胡淸肝湯
治鬢疽及肝膽三焦風熱怒火以致耳項胸乳脇肋腫痛寒熱柴胡二錢梔子一錢半黃芩人參川芎靑皮各一錢連翹桔梗各八分甘草五分右剉作一貼水煎服入門
玄靈散
治五發癰疽及諸般疔腫魚臍惡瘡腫毒稀薟草一兩繭七箇燒灰乳香二錢右爲末每取二錢好熱酒調服連進三貼得汗爲效活心
癰疽作穴出膿法
癰疽已作膿而頭不破膿不得出宜用替鍼丸透膿散麝香散涌泉膏射膿丸打膿散隔皮取膿法
鍼後閉合脹痛宜追毒餠
破穴入毒水作痛宜去水膏
凡癰疽膿成未破於上薄皮剝起者卽當用破頭代鍼之劑安其上膿出之後乃用搜膿化毒之藥取效如神矣精義
替鍼丸
治癰疽膿成未破或膿出不快先以石灰五升爐灰三升水五升淋取汁入鍋內熬至三五升瓦器盛貯臨用時以小盞盛取半盞濃汁却用皮紙貼盞中濃汁面上安定然後取糯米十四粒放在紙上經一宿取用白丁香䃃砂沒藥乳香各一字右細末入糯米硏勻丸如麥粒大每用一粒用津貼瘡頭卽破膿出若膿滯不快則取一粒納瘡口使膿不滯好肉易生精要
替鍼丸
治同上白丁香二十粒䃃砂沒藥陳倉米各一字右硏勻以米飯和丸粟米大貼瘡上卽潰膿出三因
透膿散
治諸癰瘡及附骨疽不潰者不用鍼刀一服卽破出膿取出蛾繭殼燒存性好酒調下一時許便出瘡口服一枚出一口服兩枚出兩口神效入門
麝香散
治癰疽已結而頭不破白丁香硏一錢斑猫去頭足翅一錢半龍腦麝香各少許右爲末醋調少許點瘡頭上立破急以黃連湯洗去之直指
涌泉膏
治癰疽軟而瘡頭不破或已破而瘡頭腫結無膿者斑猫去毒焙右爲末硏和蒜膏如小豆許點在膏藥中準瘡口處貼之少頃膿出卽去藥直指
射膿丸
白礬灰一錢黃丹一字砒礵五分右爲末麪糊和撚作錠子粘在瘡頭上膿自潰出入門
打膿散
治癰疽不放膿出大黃五錢芒硝一錢半金銀花黃芩黃連黃柏當歸尾各五分甘草節穿山甲焦各三分半木鱉子虛者三箇實者五箇右剉作一貼水煎五更服大便見膿小便見血爲效入門
隔皮取膿法
驢蹄肉焙蕎麥粉炒各一兩白鹽五錢草烏四錢右爲末水調作餠慢火灸微黃色去火毒爲末醋調成膏攤厚紙上貼患處水自毛孔而出其腫自退諸般腫毒皆效入門
追毒餠
諸惡瘡因鍼後又閉合脹痛不可忍用此放入瘡中永不閉膿水自出雄黃雌黃朱砂各一錢砒礵半錢輕粉少許右細末糯米糊和丸麥子大扱瘡口中膿水自出瘡自乾好得效
去水膏
癰疽破穴後誤入諸毒水以致臖痛砂糖糯米粉各七錢半甘草生末二錢半右入熟水少許爲膏攤絹上貼之毒水自出驢馬汗及尿糞一切毒水皆治之直指
盪洗方
治同上露蜂房白芷苦參川椒右煎湯溫洗如熱焮加荊芥穗直指
癰疽排膿生肌法
癰疽潰後氣血大虛惟恐毒陷托裏之法不可一日缺也宜用十宣散托裏散二方見上托裏和中湯芎歸托裏散托裏消毒飮加味十全湯神效托裏散聖愈湯蓋托裏則氣血壯而脾胃盛膿穢自排毒氣自解死肉自去新肉自生瘡口自斂矣入門
瘡肉不斂由於肌肉不生肌肉不生由於腐肉不去腐肉不去由於脾胃不壯氣血不旺必以補托爲主而佐以行經活血之藥則新肉自生死肉自潰又何待於點割耶入門
凡膿血出多陰陽兩虛十全大補湯方見虛勞補氣血進飮食有回生起死之功但不分經絡不載時令醫者觸類而長之可也或見腫平痛寬遂以爲安慢不知省無補養調攝之功愈後虛證復見因而轉成他病者多矣丹溪
托裏和中湯
治癰疽潰後氣虛飮食少思或嘔吐泄瀉久不收斂人參白朮各一錢半黃芪白茯苓乾薑炮陳皮半夏各一錢木香甘草灸各五分右剉作一貼入薑三片棗二枚水煎服入門
芎歸托裏散
托裏排膿生肌川芎當歸白芍藥酒炒白茯苓木香白芷各一錢二分人參辣桂丁香甘草生各七分右剉作一貼水煎服或爲末每二錢米飮調下直指
加味十全湯
治癰疽潰後補氣血進飮食排膿生肌黃芪酒蒸熟地黃當歸川芎人參白茯苓白芍藥炒白朮陳皮烏藥五味子桂心甘草各八分右剉作一貼入薑三棗二水煎服得效
神效托裏散
治癰疽腫毒能托裏排膿黃芪忍冬草各三錢當歸二錢甘草一錢右剉作一貼酒水煎服正傳
聖愈湯
治癰疽膿水出多心煩少睡能托裏補氣血熟地黃生地黃川芎人參各二錢當歸黃芪各一錢右剉作一貼水煎服東垣
托裏消毒飮
治癰疽潰後元氣虛弱久未收斂乃去腐生新之良劑也又治陰疽不潰發人參黃芪白芍藥當歸白朮白茯苓陳皮連翹金銀花各一錢白芷甘草各五分右剉作一貼水煎服入門
癰疽瘡口深大方
深山黃牛糞塞滿瘡內藤紙貼上三四日後去之最妙深山黃牛喫百草故入藥
又白芷大腹皮露蜂房煎湯淋洗拭乾以黃桑葉曬爲細末散糝其中常服排膿內補散卽十宣散飮醇酒食肥肉自然生肌易合直指
癰疽去惡肉方
癰疽惡瘡中有惡肉若不去則好肉不生瘡口不合宜用藥消蝕之翠霞散方見諸瘡巴豆膏追毒丹去惡散消蝕散鹿角散雄黃散皆可
癰疽惡瘡有死肉不去者白丁香霜梅爲末深則紝之淺則乾糝甚妙精要
巴豆膏
巴豆去殼炒焦硏如膏如發背中央肉死塗之卽腐未死塗之生肌惡瘡膁瘡久不收斂內有毒根以紙撚蘸藥納之根去卽斂如元氣虛弱毒氣散漫中央肉死急服大補之劑中塗三四寸許至五六日赤黯之界自裂紋如刀劃狀中央漸潰若脾胃大虛肉不知痛急補脾胃肉多復生入門
追毒丹
治癰疽黑陷者用鍼開瘡口納此丹使之潰然後去敗肉排膿隨證治之巴豆七箇去皮心不去油硏細白丁香輕粉各一錢雄黃黃丹各二錢右爲末和白麪三錢滴水丸如麥粒大鍼後納其中貼以膏藥追出膿血毒物漏瘡四壁死肌不去則不可治亦以此追毒去死肌乃養肉令愈得效
去惡散
治癰疽及諸瘡有惡肉不能去者雄黃一錢巴豆一箇右同硏如泥入乳香沒藥末各少許又再硏勻每取少許點上惡肉卽去入門
諸瘡有惡肉者膏藥內入巴豆雄黃不傷良肉只去惡肉有死血不去白丁香上之東垣
消蝕散
消蝕惡肉淫蟲杇骨先用洗瘡方然後付此藥白礬枯一兩綠礬枯雄黃乳香臙脂遠志各一錢右爲末蜜水硏膏付惡肉上麻油調亦得直指
鹿角散
主癰疽瘡腫去惡肉生好肌鹿角細末醋熬爲糊貼之當頭上開孔被膠急撮膿自出盡惡肉亦去矣本草
雄黃散
去諸瘡中惡肉雄黃末一錢巴豆一箇不去皮硏如泥入乳香沒藥各少許再硏細點上惡肉自去
凡膏藥內入雄黃巴豆少許不傷好肉止去惡肉諸癰瘡有惡肉者皆可去海藏
癰疽湯洗法
瘡家藏府生熱熱蒸其血血敗則肉腐肉腐則成膿當膿血焮聚之時所賴朝夕洗瘡以外舒其毒氣纔覺有膿卽煖醋蘸熨而破之纔見破肉卽煮藥盪射而去之稍或稽延不返掌而侵蝕筋骨矣直指
夫湯洗之法宣通肌表發散邪氣使瘡內消也蓋湯水有盪滌之功凡瘡腫初生一二日須用藥湯淋射之在四肢者溻漬之在腰腹背者淋射之在下部委曲者浴漬之如藥二兩用水二升煎取一升半以淨布或新綿蘸藥水稍熱溻漬患處稍凉則急令再溫勿用冷者日用五七次以腫消痛止爲驗精義
初作宜宣熱拔毒外以洗滌角付以斂其暈已潰則排膿止痛朝夕洗滌以舒毒氣膿盡則生肌付痂次第施治得效
猪蹄湯解毒湯洗毒湯乾艾湯選用入門
猪蹄湯
凡瘡有口用此湯洗獖猪蹄兩隻水三升煮軟將汁分爲兩次澄去上油及下滓却將白芷生甘草羌活露蜂房黃芩芍藥當歸各一錢右細剉投一半汁中再煎十數沸去滓以故帛蘸藥湯溫洗惡物令淨避風冷及穢氣觸冒精要
一名肉汁湯入門
解毒湯
治癰疽未破已破皆洗如成膿潰爛最要洗淨然後用藥糝貼黃柏澤蘭甘草荊芥赤芍藥大黃白芷當歸獨活各二錢右細剉入葱白五莖大棗五枚水三升同煎去滓承溫熏洗如潰爛入猪蹄一隻同煎用可免乾痛
一名水師精明得效
洗毒湯
湯洗一切瘡腫苦參防風露蜂房甘草各二錢半右剉作一貼水煎取汁溫洗日二精義
乾艾湯
癰疽瘡口久不合肉白而膿血少乃氣血不潮于瘡冷滯而然陳艾葉濃煎取湯逐日溫洗仍以白膠香燒煙熏之神異膏貼之方見雜方精要
桑灰水
去瘡中膿血毒水桑灰淋汁侵洗俗方
鹽湯
溫洗癰疽毒腫日二三次最妙俗方
癰疽糝貼法
凡瘡腫初生似有頭者卽貼溫熱藥引出熱毒火就燥之義也於四畔赤焮處貼生寒藥折伏熱勢驅逐邪惡乃撲火之義也腫皮厚者以故軟帛或紙花子塗藥貼之腫皮薄者用疎紗或薄紙塗藥貼之乾則換易新者宜用乳香膏圍藥鐵井欄水澄膏沈水膏三神膏洪寶膏妙勝散精要
貼膏藥之法瘡口有膿血不淨痂瘢閉礙須用藥水洗淨拭乾候水眞乾却用膏貼貼後有黃水膿血出流用紙揩從側畔出一日一換黃水膿血止二三日一換貼至愈宜用神異膏萬應膏靈應膏太乙膏雲母膏善應膏糯米膏斂瘡散桃花散紅玉散生肌散木香檳榔散竹筒吸毒方得效
凡付貼之藥須是細末則不痛直指
乳香膏
治背瘡初發赤腫而高乳香一兩靑薄荷葉四兩右硏勻罨患處靑絹蓋之如乾新水潤之令熱毒消散減疼免牽引涓子
圍藥
南星草烏黃柏白芨各二兩五倍子一兩炒右末水調如糊隨四圍匝如墻壁可移險處於不險處如神綱目
鐵井欄
治一切癰疽腫毒以此圍定不復畔開芙蓉葉重陽日前採蒼耳葉端午前採燒存性爲末蜜水調敷入門
水澄膏
治癰瘡熱毒腫痛黃連黃柏白芨白斂各四錢雄黃一錢乳香沒藥各五分右末水調鷄羽掃上腫處
沈水膏
治癰疽發背排膿斂毒大南星七錢半白芨白芷赤小豆半夏生貝母各五錢木鱉子仁乳香沒藥各二錢半雄黃一錢右爲末蜜水調付紗貼直指
三神膏
治癰疽發背萆麻子去殼四十九枚陳醋一椀半鹽一撮右同入鍋中熬之槐枝攪成膏先以米泔洗瘡搽上留頂未成膿卽消已成膿卽出膿醫鑑
洪寶膏
治一切腫毒散血消膿天花粉三兩白芷赤芍藥各二兩鬱金一兩右爲末茶調塗患處乾則換新回春
妙勝散
消腫斂毒排膿落地茄花去白黃蜀蔡花去心幷萼日乾右爲末井水稀調鷄羽掃付患處乾則再付或收毒平散或破潰出膿神效如瘡口開用末糝亦斂毒不急澁直指
神異膏
治發背癰疽及諸般惡毒瘡癤貼之其效如神
膏藥甚多效驗無出于此方見雜方
萬應膏
治一切瘡疽初發焮腫或老瘡不差亦令收斂早合貼之神效方見雜方
靈應膏
治五發癰疽惡瘡瘰癧結核乳癰貼之則未成膿者自消已成膿者便潰惡肉易去新肉早生其效如神方見雜方
一名麥飯石膏精要
太乙膏
治五發癰疽一切惡瘡及蛇虎犬蝎幷湯火刀斧打撲損傷可內服外貼
若作丸服之則蛤粉爲衣
一名神仙太乙膏方見雜方
雲母膏
治一切癰疽惡瘡腫毒折傷瘰癧骨疽內疽乳癰肺癰腸癰幷可外貼內服方見雜方
凡五發及發背外以敗蒲煎水洗瘡貼之又取一兩作丸梧子大溫酒呑下三十丸瘰癧骨疽亦如之腸癰作丸甘草湯呑下下膿血卽愈一切瘡疽外貼立差忌食羊血局方
善應膏
治諸般腫毒惡瘡發背腦疽瘰癧打撲閃肭金瘡杖瘡蛇蟲犬馬咬疥癬等疾幷外貼內服
內疽肺癰腸癰作丸如上法服方見雜方
糯米膏
淨糯米三升入磁盆內於端午前四十九日以冷水浸之一日兩度換水勿令米碎至端午日取出用絹袋盛之風乾每旋取少許炒黑爲末冷水調成膏量瘡大小貼之絹帛包定直侯瘡愈爲度乾則換常令濕爲妙入門
斂瘡散
軟滑石煆花蘂石煆鷄內金各五錢白芨三錢半白斂二錢半黃丹乳香各一錢右爲末乾糝神效直指
桃花散
治一切瘡久不合白芨白斂黃柏黃連乳香麝香黃丹各等分右極細末糝瘡上二三日生肌平滿
紅玉散
治諸瘡生肌肉寒水石不以多少鹽泥包裹火煆右爲末入黃丹少許糝瘡上
諸惡瘡血出不止寒水石細末糝之立止東垣
生肌散
寒水石滑石龍骨無則狗頭骨代之烏賊魚骨各一兩定粉密陀僧白礬灰乾臙脂各五錢右爲極細末糝之精要
一方老狗頭生腦骨碎煆桑白皮新者一兩當歸二錢半右極細末油調付或乾糝直指
木香檳榔散
治癰疽瘡癤潰後膿水不止肌肉不生不斂木香檳榔黃連各等分右細末新水調塗濕則乾糝膏粱熱瘡所宜用
一方加黃丹局方
竹筒吸毒方
治癰疽丁瘡腫毒及諸般惡瘡吸出膿血惡水甚佳苦竹筒三箇或五箇長一二寸許一頭留節薄削去靑皮以蒼朮白斂白蒺黎厚朴艾葉白芨茶芽各三錢右爲麤末將竹筒水二升同煮十數沸承竹筒熱以手按於瘡上候膿血水滿自然脫落不然用手拔脫更換新筒如此三五次其毒盡消卽付生肌膏
內外分癰疽
內疽者皆因飮食之火挾七情之火相鬱而發飮食者陰受之七情者藏府受之宜其發在腔子而向裏非于腸胃肓膜也謂之內疽者以其視之不見故名焉綱目
發於內者曰肺癰心癰肝癰腎癰胃脘癰腸癰腹癰
發於外者曰臂癰乳癰臀癰懸癰便癰囊癰附骨疽流注骨疽疔疽
內疽施點陰膠法次服仙方活命飮方見上內消沃雪湯綱目
內疽用內托之藥外以鍼開之而愈先用四物湯方見血門加桔梗香附生薑煎服潰後亦用四物調理雲母膏太乙膏作丸兼服
點陰膠法
欲知內疽所在點陰膠少許於口中卽知藏府所起直達至住處知痛足可醫也陰膠卽是久用甑中氣垢也
雷公云知瘡所在口點陰膠本草
肺癰
中府穴名隱隱而痛者肺疽上肉微起者肺癰也靈樞
肺之癰喘而兩胠滿肺癰吐膿如糯米粥咽燥振寒內經
振寒發熱寸脈滑數咳唾膿血其人飮食起居如故此爲癰腫膿在胸中爲肺癰其脈緊數爲膿未成緊去但數爲膿已成仲景
肺癰吐膿候其脈短而澁者自痊浮大者難治其面色白而反赤者此火之克金不可治
大凡肺癰當咳喘短氣胸滿時唾膿血久久如糯米粥者難治其嘔膿而自止者自愈精義
始萌可救膿成多死仲景
肺癰乃風寒之氣內舍於肺而作先須發表宜參蘇飮方見寒門
肺癰咳而胸膈隱痛時出濁唾腥臭實者先投參蘇飮四貼虛者先投小靑龍湯四貼方見寒門得效
肺癰口燥咽乾胸中隱痛二便赤澁咳唾膿血腥臭置之水中則沈宜用桔梗湯消膿飮葦葉湯黃昏湯五香白朮散牧丹皮湯參芪補肺湯參朮補脾湯入門
肺癰之證男子以氣爲主得之十救二三婦人以血爲主得之十全七八歷試屢驗得效
雲母膏作丸服太乙膏亦可入門
桔梗湯
治肺癰桔梗貝母各一錢二分當歸瓜蔞薏苡仁各一錢枳殼桑白皮防風黃芪各七分杏仁百合甘草節各五分右剉作一貼入薑五片水煎服正傳
消膿飮
治肺癰嘔膿南星炮一錢射干桔梗天門冬薄荷紫蘇葉杏仁半夏防風各七分半知母貝母阿膠川芎生乾地黃桑白皮白芨白芷甘草各五分右剉作一貼薑七片烏梅一箇水煎服入門
葦葉湯
治肺癰心胸甲錯咳喘煩熱薏苡仁冬瓜仁桃仁各二錢剉先以葦葉一握水二盞煎取一盞去滓入三藥煎至六分去滓食後服吐膿血勿怪得效
黃昏湯
治同上夜合樹皮一掌大水煎服卽合歡皮也本草
五香白朮散
治肺癰生肺金益脾土進飮食人參白朮山藥白茯苓薏苡仁白扁豆桔梗縮砂蓮肉白豆蔲甘草各二錢沈香木香乳香丁香藿香各一錢右爲末每三錢蘇鹽湯調下大棗湯亦可得效
牧丹皮湯
治肺癰胸乳間皆痛口吐膿血氣作腥臭牧丹皮升麻桔梗薏苡仁地楡黃芩赤芍藥甘草生各一錢三分右剉作一貼水煎服得效
一方
一小婦膺間潰一竅口中所咳膿血與竅相應而出宜大補氣血以參芪當歸加退熱排膿藥多服兼取雲母膏作丸甘桔湯呑下而愈
參芪補肺湯
治肺癰咳吐膿血發熱作渴熟地黃一錢半牧丹皮一錢人參黃芪白朮白茯苓陳皮山茱萸當歸山藥五味子麥門冬各七分甘草灸五分右剉作一貼薑三水煎服入門
參朮補脾湯
治肺癰吐膿血久不愈脾弱不食此藥能補脾生肺黃芪二錢人參白朮各一錢半陳皮當歸白茯苓各一錢麥門冬七分桔梗六分甘草五分五味子四分升麻三分右剉作一貼薑三水煎服入門
心癰
巨闕穴名隱隱而痛者心疽上肉微起者心癰也靈樞
心癰者心經有熱或好飮酒或嗜熱物積聚成熱凝滯而生先用凉血飮次服加味十奇散方見上得效
心癰者於胸乳間生蜂窠癰發靈樞經所謂一名井疽狀如豆大三四日起不早治則入於腹七日死急用疎導心火之藥宜用淸心丸淸心散內固淸心散瀉心湯入門
凉血飮
治心癰退潮止渴解熱能內消木通瞿麥荊芥薄荷白芷天花粉赤芍藥麥門冬生乾地黃梔子車前子連翹甘草各八分右剉作一貼入燈心竹葉水煎服
一名引兵先鋒得效
淸心丸
諸痛痒瘡瘍皆屬心火此藥主之黃連一兩茯神赤茯苓各五錢右爲末蜜丸梧子大米飮下百丸入門
淸心散
治心癰及癰疽熱證遠志赤茯苓赤芍藥生乾地黃麥門冬知母甘草生各一錢右剉作一貼入薑三棗二水煎服加黃連尤佳入門
內固淸心散
治心癰及癰疽惡瘡煩躁以此解毒神效辰砂赤茯苓人參白豆蔲雄黃菉豆朴硝甘草皂角各一錢龍腦麝香各一字右爲末每一錢蜜水調下入門
瀉心湯
治心癰及癰疽毒盛躁渴大黃一錢半黃連黃芩山梔子漏蘆澤蘭連翹蘇木各七分右剉作一貼水煎服入門
肝癰
期門穴名隱隱而痛者肝疽上肉微起者肝癰也靈樞
發於腋下赤堅者名曰米疽治之以砭石其堅而不潰者爲馬刀挾癭急治之靈樞
脇癰由肝心火盛宜柴胡淸肝湯方見上潰後方可淸熱托裏忌熱藥入門
肝癰兩胠滿臥則驚不得小便內經
小柴胡湯隨證加減用方見寒門
腎癰
京門穴名隱隱而痛者腎疽上肉微起者腎癰也靈樞
腎癰胠下至小腹滿內經
腎癰乃與內腎相對皆由腎氣衰敗而成突起皮赤者易安陷入皮黑者難差宜加減八味元方見虛門加味十奇散方見上得效五藏癰疽俱宜十六味流氣飮或托裏散方見上加山梔仁黃芩杏仁連翹且與癰疽通治法相參用入門
十六味流氣飮
治癰疽無名惡腫等疾乃表裏氣血藥也人參當歸黃芪桔梗防風木香枳殼川芎肉桂白芍藥檳榔白芷厚朴紫蘇葉烏藥甘草各六分右剉作一貼水煎服入門
胃脘癰
帝曰人病胃脘癰者診當何如岐伯曰診此者當候胃脈其脈當沈細沈細者氣逆也逆者人迎甚盛甚盛則熱人迎者胃脈也逆而盛則熱聚於胃口而不行故胃脘爲癰也內經
中脘穴名屬胃隱隱痛者胃脘癰也靈樞
脈洪數者膿已成也設脈遲緊雖膿未就已有瘀血也宜急治之精義
多因飮食及七情火鬱復感風寒使熱濁之氣塡塞胃脘胃中淸氣下陷故胃脈沈細惟寒氣所隔故人迎緊盛有此二脈眞胃脘癰也入門
外證寒熱如瘧胃濁則肺金失養故身皮甲錯或咳或嘔或唾膿血射干湯主之千金內消散方見上內消沃雪湯東垣托裏散皆可服又雲母膏作丸以桔梗甘草湯呑下太乙膏亦佳入門
射干湯
治胃脘癰赤芍藥二錢半射干梔子赤茯苓升麻各一錢半白朮一錢右剉作一貼水煎去滓入生地黃汁一合蜜半合再煎一沸溫服河間
內消沃雪湯
治胃脘癰及肚癰內疽神效當歸身白芍藥甘草節黃芪射干連翹白芷貝母陳皮皂角刺天花粉穿山甲金銀花木香靑皮乳香沒藥各五分大黃酒製一錢半右剉作一貼酒水相半煎服醫鑑
東垣托裏散
治胃脘癰內疽及一切惡瘡始發腫痛脈洪數弦實將欲作膿者三服消盡金銀花當歸各二錢大黃牡蠣瓜蔞根皂角刺連翹朴硝各六分赤芍藥黃芩各四分右剉作一貼酒水相半煎服精義
雜病篇卷之八
癰疽下
腸癰腹癰
關元穴名屬小腸天樞穴名屬大腸丹田穴名屬三焦其穴分隱痛者爲疽上肉微起者爲癰也靈樞
腸癰爲病小腹腫而强按之則痛小便數似淋時時汗出發熱而復惡寒身皮甲錯腹皮急如腫狀甚者腹脹大轉側有水聲或遶臍生瘡膿從瘡出或有出臍中者惟大便下膿血者自愈仲景
濕熱鬱積腸內成癰脈遲緊者宜大黃牡丹湯或五香連翹湯方見上下之脈芤澁者四物湯方見血門加桃仁紅花玄胡索木香脈洪數者三仁湯小腹疼尿澁者膿滯也宜牡丹散入門
腹皮急按之濡身無熱乃陰冷所成宜牡丹散或內托十宣散加茯苓甚者敗醬散小腹痞堅按之痛身有熱乃結熱所成宜大黃牡丹湯或桃仁承氣湯方見寒門黃黑散入門
腸癰冷熱證雲母膏爲丸牛膝湯呑下利去瘀膿卽愈或蠟礬元亦佳方見上
腹癰者生於肚腹皮裏膜外左關脈洪數而腹痛甚者是也治法同腸癰入門
脈法
腸癰難知脈滑可推數而下熱腸癰何疑遲緊未膿下以平之洪數膿成不下爲宜脈訣
趺陽脈滑而數知當屎膿也仲景
腸癰之脈滑而數滑則爲實數則爲熱滑則爲榮數則爲衛衛數下降榮滑上升榮衛相干血爲敗濁脈經
大黃牡丹湯
治腸癰脈遲緊膿未成可下之大黃芒硝各一錢半牧丹皮桃仁瓜蔞仁各二錢半右剉作一貼水煎服有膿卽下膿無膿卽下血
一名大黃湯一方有冬苽仁無瓜蔞仁神效千金
三仁湯
治腸癰腸中㽱痛縱非癰疑似間便可服薏苡仁三錢冬苽仁二錢半桃仁牧丹皮各二錢右剉作一貼水煎服入門
一名薏苡湯三因
牡丹散
治腸癰冷證腹軟而痛時下膿血牧丹皮人參天麻白茯苓黃芪薏苡仁桃仁白芷當歸川芎各一錢官桂甘草各五分木香三分右剉作一貼水煎服入門
敗醬散
治腸癰身無熱腹濡冷薏苡仁二錢半敗醬一錢半附子炮五分右剉作一貼水煎服小便當下膿血而愈入門
一名薏苡附子敗醬散仲景
黃黑散
治腹內癰腫大黃一兩取末四錢半破故紙一兩取末二錢牛蒡子一兩取末一錢黑牽牛子一兩取末二錢右和勻分二貼每取一貼蜜水調空心服以利爲度
腸癰治驗
一婦腹痛百方不效孫兆診曰腹痛脈當沈細今反滑數此腸癰也雲母膏作丸溫酒呑下服一兩下膿血而安綱目
灸腸癰法屈兩肘正肘頭銳骨端是穴灸百壯下膿血而安千金
臂癰
臂上手陽明經分生癰此得之八風之變者傷於風者上先受之宜服白芷升麻湯入門
白芷升麻湯
治臂癰黃芪酒黃芩各四錢生黃芩三錢白芷一錢半升麻桔梗連翹各一錢酒紅花甘草各五分右剉分二貼每取一貼酒水各半煎服東垣
臀癰
臀居小腹之後又在於下此陰中之陰也其道遠其位僻雖曰多血氣運不到血亦罕來中年後不可生癰纔有腫痛參之脈證但見虛弱便與滋補氣血可保終吉若用尋常驅熱舒氣之藥虛虛之禍如指諸掌
臀癰初起未成膿者隔蒜灸再用葱熨法欲作膿者內托羌活湯痛甚者仙方活命飮二方見上腫硬者托裏消毒飮方見上潰後宜加味十全湯方見上尻臀生癰堅硬腫痛宜內托羌活湯方見上
懸癰
穀道前後生癰謂之懸癰此病生穀道外腎之間初發如松子大甚痒漸如蓮子數十日後始覺赤腫如桃子卽破若破而大小便皆從中出者爲難治宜服國老膏精要
此疾首尾常服國老膏雖患亦輕雖潰亦淺誤用寒凉則不可救
初起作痛尿澁者仙方活命飮方見上去大黃服之膿已成者急鍼之久成漏者加味十全湯方見上蠟礬元方見上
穀道中生瘡取水中荇葉細搗綿裹納下部日三卽愈入門
國老膏
治懸癰橫紋大甘草帶節一兩四寸切以山澗長流水一椀文武火慢慢蘸水灸自早至午乾則投前水再灸直待水盡看甘草中心潤透爲度細剉好酒二升煎取一升空心隨量飮之三日一服二三服可保無虞此藥雖不卽消過二十日後必盡消有人患此癰已破服兩貼瘡卽合甚妙精要
便癰
俗名便毒實血疝也一名𩣔馬癰此奇經衝任爲病而癰見於厥陰經之分野其經多血故又名血疝或先有疳瘡而發或卒然起核疼痛而發皆熱鬱血聚而成初發宜疎利之卽散變膿後如常用托裏內補之藥正傳
便毒處所上不在腹下不在腿介乎兩者之中也直指
便癰生於腿胯小腹之間或一邊腫痛或左右兩邊俱發先用五苓散方見寒門加大黃或雙解散復元通氣散方見氣門痛甚者仙方活命飮方見上仍戒房室行動入門
偏癰宜蘇方散牡蠣大黃湯千金內消散黃黑散五香連翹湯三方見上消毒飮玉燭散神奇散
便毒取大蜘蛛一箇硏細熱酒調下山居
便毒初起射干三寸生薑如指大搗細順流水煎服以瀉爲度因用阿膠醋煮塗患處
生山藥砂糖同搗塗上卽消又生薑一塊蘸米醋磨取千步峯泥付腫處卽消千步峯卽人家行步地上高塊是也得效
蘇方散
治便癰木鱉子當歸尾赤芍藥白芷川芎射干大黃金銀花穿山甲沒藥蘇木甘草各八分右剉作一貼酒水各半煎服正傳
牡蠣大黃湯
治同上大黃牡蠣煆各二錢半甘草一錢黃瓜蔞一箇右剉作一貼水煎服正傳
消毒飮
治偏毒三四日可消皂角刺金銀花防風當歸大黃瓜蔞仁甘草各一錢三分右剉作一貼水酒各半煎服仍頻提掣頂中髮立效
玉燭散
治偏毒腫痛大黃芒硝各二錢川芎當歸赤芍藥生地黃甘草各一錢右剉作一貼水煎空心服正傳
神奇散
治便毒魚口瘡便毒潰破者卽魚口瘡也牡蠣大黃各三錢黃連黃芩黃柏金銀花連翹各一錢半穿山甲三片土炒木鱉子三箇去殼黃蠟三兩右剉分作二貼酒水各半煎服回春
雙解散
治偏毒大黃黑丑炒頭末各一錢半官桂白芍藥澤瀉桃仁各一錢甘草七分右剉作一貼薑五片水煎服空心先小便快是熱從小便出也後大便利皆是稠毒得效
囊癰
囊癰者濕熱下注也有作膿者此濁氣順下將流入滲道因陰道或虧水道不利而然膿盡自安勿藥可也或有因腹腫漸流入囊腫甚而囊自裂開睾丸懸掛水出以麩炭末付之外以紫蘇葉包裹仰臥養之
癰疽入囊者曾治數人悉以濕熱入肝經處治而用補陰藥佐之雖膿潰皮脫睾丸懸掛者皆不死
取紫蘇葉焙乾爲末付之如燥香油潤之皮脫者靑荷葉包之其皮自生
附骨疽
附骨疽與白虎飛屍歷節皆相類但歷節痛則走注不定白虎飛屍痛淺按之則便止附骨疽痛深按之亦無益
白虎飛屍亦能作膿着骨而生及其腐潰碎骨出盡方愈然則同是一病但淺深不同耳三因
附骨疽筋骨之內痛如錐刺外則全無赤腫突起初因露臥風冷或承凉浴水寒濕襲深初起痛不能轉寒熱無汗經久寒鬱爲熱變而爲膿膿成卽用火鍼使毒不得內潰入門
初起宜漏蘆飮子五香連翹湯方見上疎下之次用內消升麻湯在尻臀宜內托羌活湯方見上在腿內羌活防己湯在腿外托裏黃芪湯黃連消毒飮方見上潰後久不愈宜蟾蜍膏赤朮元平肌散入門
初起大痛而肉色不變名附骨癰三生散最妙兼用靑皮甘草節二味煎服綱目
附骨疽與緩疽石疽賊風相類宜辨而治之入門
緩疽石疽賊風辨
緩疽石疽皆寒氣伏於骨髓之間其熱緩慢積日不潰久乃紫黑皮肉俱爛故名曰緩疽
腫與皮肉相似疼而堅硬如石故謂之石疽生商陸根擣爛和鹽少許塗付日一換卽軟
賊風由風邪搏於骨髓故其痛亦徹骨遇寒則甚外證惡寒有汗痛處常欲熱熨失治則變爲攣曲偏枯
緩疽石疽宜服補虛托裏溫熱之劑賊風宜服越婢湯疎通之劑入門
始發預防法
環跳穴痛不已防生附骨疽急用靑草蒼柏湯服此不愈加麻黃一錢用二三貼又不效恐疽將成急掘地坑以火燒紅沃以小便令患人赤體坐其上以被圍抱下體使熱氣熏蒸氣血暢而愈入門
漏蘆飮子
治附骨疽初起宜服他惡瘡初起亦可服大黃一錢半漏蘆白斂黃芩麻黃枳實升麻赤芍藥朴硝甘草各一錢右剉作一貼水煎服入門
內消升麻湯
治附骨疽疎下後服此大黃升麻當歸黃芩赤芍藥枳實各一錢半甘草一錢右剉作一貼水煎服精義
羌活防己湯
治附骨疽發於太陽厥陰太陰分者羌活川芎蒼朮各一錢二分防己木香連翹射干白芍藥木通當歸尾蘇木甘草各七分右剉作一貼酒水各半煎服正傳
托裏黃芪湯
治附骨疽發於足少陽陽明分者當歸尾一錢七分柴胡一錢半白芷一錢二分連翹鼠粘子肉桂黃芪各一錢黃柏升麻甘草各五分右剉作一貼酒水各半煎服正傳
蟾蜍膏
治附骨疽久不差膿汁敗壞或骨從瘡口出大蝦蟆一枚亂髮鷄子大猪脂四兩右以猪脂煎二物令稠去滓凝如膏貼之先以桑白皮烏豆煎湯淋洗瘡口拭乾然後却貼之得效
赤朮元
治附骨疽久不差赤朮一斤泔浸去油用川椒葱白同煮黑色焙乾茴香破故紙川練子炒赤茯苓白芷桃仁各一兩右爲末蜜丸梧子大溫水下百丸得效
平肌散
治附骨疽成漏久不合老狗頭骨煆露蜂房亂髮灰各二錢半新桑白皮末一錢二分半右爲末入輕粉麝香各少許濕則乾糝乾則油調付之直指
三生散
治附骨疽及瘡口久不合神驗露蜂房蛇退亂髮各等分燒存性爲末每取三錢溫酒調下空心保命
靑草蒼柏湯
治附骨疽始作宜預防靑皮一錢半甘草節五分蒼朮黃柏各三錢右剉作一貼水煎和薑汁三匙空心飮之冬加桂枝夏加條芩體虛加牛膝入門
流注骨疽
流者行也注者住也或結塊或慢腫皆因素有痰火或感風寒邪氣流行至其痰注之處而發多生四肢或胸腹腰臀關節之處初起宜葱熨法方見下實者十六味流氣飮方見上兼服竹瀝達痰丸方見痰門通用榮衛返魂湯合二陳湯方見痰門令其自消自潰若潰後久不斂宜以托裏爲主更佐以豆豉餠琥珀膏方見雜方膿成以火鍼破之入門
流注起於傷寒傷寒表未盡遺毒於四肢經絡澁於所滯而後爲流注也蓋流注者傷寒之餘毒骨疽者流注之敗證也回春
痰飮流注於胸背頭項腋脇腰腿手足聚結腫硬或痛或不痛按之無血潮雖或有微紅亦淡薄不熱堅如石破之無膿或有薄血或出淸水或如紫汁又有壞肉如敗絮或又如瘰癧在皮肉之間如鷄卵可移動軟活不硬破之亦無膿血鍼口努肉突出惟覺咽喉痰塞作寒作熱榮衛返魂湯主之醫鑑
骨疽者由瘡潰後氣血不榮骨自脫出膿水腐潰碎骨出盡方愈蓋人身有正骨附骨傅合成形附骨出則愈後如常正骨腐出則爲終身廢疾隨腫硬之處潰後久不愈則必出碎骨外用附子餠灸或葱熨法祛散寒邪補接榮氣則骨自脫瘡自斂矣入門
榮衛返魂湯
主一切痰飮爲患專治痰腫又治癰疽發背流注腫毒赤芍藥木通白芷何首烏枳殼茴香烏藥當歸甘草各一錢右剉作一貼酒水各半煎服醫林
一名追風通氣散一名通順散又名何首烏散此方宜與十宣散相間用之幷加忍冬藤入門
凡氣血逆於肉理令壅結爲癰疽此藥大能順氣勻血自然榮衛通順不生變證尤合內疽入門
虛加炮附子實加大黃痰盛加南星半夏腫毒堅硬不穿加川芎麻黃葱白全蝎穿山甲流注加獨活流注者氣血凝滯加獨活則可以動一身血脈血脈旣動豈復有流注乎入門
此藥治流注癰疽發背至於救壞病活死肌弭患於未萌之前拔根於旣愈之後大能順氣勻血蓋氣陽也血陰也只調陽不和陰則氣耗而凝肌必不活如五香連翹之類是也只和陰不調陽則血旺而氣弱病必再作如內補十宣之類是也此藥兼之眞神仙妙劑也醫林
疔疽
發於足上下名曰四淫其狀大癰不急治之百日死
發於足傍名曰厲疽其狀不大初從小指發急治之去其黑者不消輒益不治百日死
發於足指名曰脫疽其狀赤黑者死不治不赤黑者不死治之不衰急斬之否則死靈樞
膏粱之變足生大丁內經
疔瘡初發突起如釘蓋故謂之疔近世多見因食自死牛馬禽獸之肉而發或感襲天地暴沴之氣而發或恣食辛辣厚味積毒而發其形有十三種治法皆同初起僅一小瘡殺人於一二日之內比之癰疽尤毒又有紅絲疔魚臍疔其毒尤甚入門
疔瘡發無定處在手足頭面胸背骨節間最急其餘處爲緩正傳
疔疽形證
疔疽生黃疱中或紫黑色初發必先痒後痛先寒後熱四肢沈重頭痛心驚眼花若大重則嘔逆爲難治三因
瘡頭黑硬如釘四畔帶赤如火盤根突起隨變焦黑未幾腫大而光轉爲濕爛深孔透肌如大鍼穿之狀入門
外證心驚頭痛拘急惡寒四肢痛强或寒熱交作頰舌間赤黑點點如珠直指
或不痛痒只麻木寒熱眼中流火牙關緊急時時驚惕甚則嘔吐諸證中嘔吐最危以鍼刺瘡不痛無血是其候也又中陷如釘蓋撼之有根是疔也精義
疔疽治法
凡疔瘡毒氣攻心欲死以鍼刺瘡心若覺痛有血下錠子若累刺至心側皆不痛無血者急刺百會穴痛有血者下鋌子若無血以親人熱血代之猶活三四宜用迴瘡錠子碧霞錠子迴瘡蟾酥錠子精義
又法急以艾炷灸之鍼疔四邊皆令血出以迴瘡錠子紝之上用膏藥貼之因服五香連翹湯千金漏蘆湯二方見上疎下之若鍼之不痛無血者以猛火燒鐵鍼通赤於瘡上烙之令如焦炭取痛爲效亦紝前錠子經一二日膿潰根出服托裏湯散以取平復精義
治法急用飛龍奪命丹或雄黃丸下之去其毒熱次服化毒丸及二活散正傳
實者初服賽命丹方見上三丸以葱酒發表虛者服保生錠子以解毒入門
通治紫金錠返魂丹一捻金神效奪命丹蟾酥丸獨蟾丸五聖湯還魂散千金消毒散選用
紅絲疔
疔瘡或有一條如紅線直上倉卒之際急用鍼於紅線所至處刺出毒血然後以蟾酥乳香等膏於正瘡內塗之鍼時以病者知痛出血爲好否則紅線入腹必致危殆綱目
疔生兩足多有紅絲至臍疔生兩手多有紅絲至心疔生面部多有紅絲入喉者俱難治急鍼其絲出血以泄其毒方可保生入門
魚臍疔
又有一種瘡頭黑深形如魚臍破之滲出黃水四畔浮漿謂之魚臍疔其毒尤甚絲瓜葉連鬚葱白韭葉各等分硏搗如泥取汁以酒和服其滓貼腋下如病在左手貼左腋下在右手貼右腋下在左脚貼左胯在右脚貼右胯在身中貼心臍幷以帛縛住候肉下紅絲皆白則安矣或蛇退燒灰鷄子淸調付內服神仙解毒丸
脫疽疔
內經曰膏粱之變足生大疔蓋因膏粱酒色蘊積惡毒或久患消渴之餘多有此瘡靈樞經所謂發於足傍名曰厲疽發於足指名曰脫疽其狀赤黑者死不治治不衰急斬之否則死正謂此也謂之脫疽以其指節潰爛脫去也入門
輕者色赤自潰先用隔蒜灸內服仙方活命飮方見上還魂散重者色黯不痛先用隔蒜灸更服賽命丹方見上及補藥庶可保生
甚者赤變爲黑急須在指則斬在肉則割否則黑延上足必死外治用桐油及無名異煎一沸入川椒一勺看瘡大小剪蓼葉在內同煎浸七日後單以此葉貼瘡上卽安入門
一方
治疔疽危篤二服卽愈輕者一服效土蜂房一窠蛇蛻全者一條右盛器中黃泥固濟火煆存性爲細末每一錢空心好酒調服少頃腹中大痛痛止而其瘡已化爲黃水矣因服五聖湯瑞竹
疔疽死證
疔瘡含蓄毒氣突出寸許痛痒異常一二日間害人甚速是尤在癰疽之上也直指
疔毒入心則口乾煩悶恍惚似醉嘔吐不定危證也萬病解毒丹卽紫金錠也以黃連當歸煎湯化下或賽命丹淵然眞人奪命丹皆可服入門
疔毒入心腹則煩悶嘔逆恍惚癡眠其斃可立待也直指
疔瘡走黃過心者難治若太重則嘔逆嘔逆者難治姑用乳粉托裏散方見下止之三因
疔疽出冷汗者死三因
人有暴死者多是疔毒急以燈照遍身若有小瘡急灸之幷服賽命丹亦有復甦者入門
拔疔法
疔瘡有毒根在內須拔去乃可救黑牯牛牽於石上必撤糞候糞上生菌取焙乾與稀薟草葉等分爲末用竹筒兩頭去節套在疔上陷入肉內以線緊縛取藥末一匙滴水和之放於筒內少時藥滾起則疔自拔起未效則漸加度數其疔必拔拔去後以金銀白芷散調之正傳
宜用迴瘡錠子或保生錠子四聖旋疔散拔去疔根調治精義
蒼耳莖葉燒灰醋調塗疔上乾則易不過十度卽根出和雄黃尤妙本草
蟬蛻白殭蠶爲末醋調留瘡口塗四圍竢疔根出拔去綱目
蜣蜋安濃米泔小盞中以火逼之蟲熱喫泔及困死取腦中白肉新瓦上焙爲末熱酒調二錢服仍以少許塗疔上根自出資生
一云蜣蜋於心腹下度取之其肉稍白貼疔上根出卽愈本草
斑猫一枚捻破以鍼刺疔上封之根卽出
取黑虱十枚置疔上以荻箔繩作炷灸虱上卽根出
白狗屎燒存性和酒服又塗疔上根自出
苦苣取莖中白汁塗疔上出根
馬齒莧和梳垢爛搗封疔上根出本草
食疫死牛馬禽獸肉生疔
近見患疔者皆是食自死牛馬禽獸之肉而生此疾十患十死宜急取紫金錠半錠淡酒化下重者服一錠外用凉水磨塗疔上日夜各數次或吐或利神效
白頸蚯蚓八九條擂爛和酒濾去滓飮之其滓塗疔四圍留頭出毒氣
大蜘蛛一箇放疔上自咂其毒連易三五箇其毒自敗以蜘蛛入水不傷蛛命又兼用蜞鍼法方見下種杏
紫金錠
一名萬病解毒丹治癰疽發背諸腫諸瘤疔瘡惡瘡一切腫毒方見解毒每取半錠淡酒化下重者一錠外以凉水調塗患處一日數次卽效惟已潰出膿血者忌服入門
返魂丹
治十三種疔瘡危惡者雄黃白礬枯各二錢朱砂膽礬各一錢半蟾酥血竭銅綠各一錢輕粉沒藥乳香各五分麝香一字蝸牛生不拘多少右爲末以蝸牛蟾酥硏爛和丸芡實大每一丸令病人先嚼葱白三寸許放在掌心將藥丸裹在葱內以熱酒一盞呑下煖處臥汗出爲效
內經曰汗之則瘡已蓋此藥能化毒爲汗也瑞竹
一捻金
治疔疽卽賽命丹方見上爲末每服二三分溫酒調下如服賽命丹後毒未盡起再用此藥催之服此藥後身凉者卽死入門
神效奪命丹
治疔瘡惡瘡及破傷風昏沈危急者朱砂三錢半爲衣輕粉血竭各二錢枯白礬蟾酥各一錢銅綠一字蝸牛二十箇右末用初男乳汁和丸梧子大朱砂爲衣患人自嚼生葱白數根吐出裹藥一丸以溫酒呑下如吐逆以熱酒壓下遍身汗出毒氣自消
蟾酥丸
治疔瘡惡瘡無名腫毒朱砂雄黃各三錢麝香一字右末端午日取蟾酥和丸黍米大葱酒下三丸醫鑑
五聖湯
治疔疽皂角刺一兩大黃金銀花甘草各五錢黃瓜蔞一箇右剉酒二升同煎至八分溫服入門
還魂散
治疔瘡及癰疽能令內消去毒化爲黑水從小便出萬無一失知母貝母白芨半夏天花粉皂角刺乳香金銀花穿山甲各一錢右剉作一貼好酒一椀同煎至半椀去滓承溫盡服將渣搗爛加芙蓉葉一兩蜜水和付瘡上如乾以蜜水潤之過一宿自消醫鑑
千金消毒散
治疔瘡發背一切無名惡瘡腫毒初發脈洪數弦實欲作膿者當歸金銀花各二錢大黃芒硝連翹黃芩赤芍藥各一錢皂角刺牡蠣天花粉各五分右剉作一貼酒水各半煎服回春
迴瘡錠子
治疔疽神效草烏一兩巴豆肉七箇蟾酥粳米大七粒麝香一字右爲末麪糊和作錠子先鍼瘡頭至痛見血用此錠紝入以膏藥貼之重者於瘡四圍紝之二三日疔根自拔出精義
一名迴生錠子
碧霞錠子
治疔瘡及惡瘡不覺痛銅綠一兩䃃砂二錢蟾酥一錢右末飯和作錠子先鍼刺疔心出血以錠子紝之用膏貼之精義
迴瘡蟾酥錠子
治疔瘡天南星款冬花巴豆肉黃丹砒礵各一錢獨活五分斑猫七箇右細末用新蟾酥和勻如黍米大作錠子先以鍼刺疔頭有血出下錠子以膏藥貼之膿出自差精義
飛龍奪命丹
治疔瘡及惡瘡朱砂三錢砒礵一錢半䃃砂鵬砂乳香沒藥黃丹血竭各二錢麝香一錢二分半南星半夏各一錢斑猫十二箇去足翅巴豆十二箇去皮油右爲末蟾酥汁和丸紅豆大五分內取一分加入斑猫四箇然後捻成錠子如小麥大先用鍼刺疔心下錠子用飯粘紙封口用前四分內一丸噙在舌上凉水送下
雄黃丸
治同上雄黃鬱金皂角全蝎各一錢巴豆肉十四箇麝香少許右末滴水爲丸菉豆大茶淸下二十丸正傳
化毒丸
治同上朱砂䃃砂雄黃各一錢龍腦麝香各五分輕粉一字蟬蛻二十枚右爲末蟾酥和丸菉豆大每用一丸放於舌上取涎而愈正傳
二活散
治疔瘡羌活獨活當歸烏藥赤芍藥金銀花天花粉連翹白芷甘草節各二錢紅花蘇木荊芥蟬蛻乾葛各一錢半檀香一錢右爲末每三錢蒼耳煎湯調下正傳
獨蟾丸
治疔瘡及一切惡瘡蟾酥取得丸如菉豆大一蟾或作一丸多者作二丸每取一丸置舌上臥片時其苦水滿口卽嚥下或鍼刺疔頭納一丸於中紙貼護之神效正傳
保生錠子
治疔瘡蟾酥三錢雄黃二錢爲末用靑桑皮生者二兩同擣如泥六分重捻作錠子朱砂爲衣陰乾以冷葱湯磨服八分仍用冷葱湯呑下外用鍼刺疔頭將錠子揷入被蓋出汗二日爛出卽愈體虛淸貴人及婦女胎前後毒淺者最宜入門
神仙解毒丸
治疔瘡魚臍瘡諸般惡瘡初發白礬不以多少熔化作丸如菉豆大朱砂爲衣每十丸葱白煎湯送下一服立消醫鑑
金銀白芷散
治疔疽金銀花二錢皂角刺一錢半黃芪當歸白芷甘草各一錢檳榔川芎防風天花粉各五分右爲末分三貼每取一貼酒水各半煎連渣服正傳
四聖旋疔散
治疔瘡生於四肢勢微者先用醋調此末塗疔上次服托裏之藥其疔自出巴豆肉五分輕粉䃃砂白殭蠶各二錢半右爲細末醋調用之精義
癰疽雜證
有癰疽煩渴有癰疽嘔逆有癰疽痰盛有癰疽寒熱有癰疽作痛有癰疽泄瀉
癰疽煩渴
熱毒方盛或發大渴此乃毒氣攻心令舌乾煩渴但用補心氣藥內補卽止涓子
癰疽發渴乃氣血兩虛八物湯方見虛門加黃芪麥門冬山茱萸五味子回春
加減八味元方見虛門治癰疽渴疾首尾通用最佳老人尤宜得效
淸膻竹葉湯竹葉黃芪湯人參黃芪湯黃芪六一湯金銀花散五味子湯忍冬丸忍冬湯二方見下選用諸方
癰疽嘔逆
未潰時嘔者當作毒氣上攻治之潰後當作陰虛補之若年老人潰後嘔不能食宜參苓白朮膏方見內傷補之河間謂瘡瘍嘔者濕氣侵于胃也宜倍白朮
癰疽及疔瘡惡瘡毒氣攻心則多嘔逆宜乳粉托裏散生薑甘桔湯
食不能下服藥而嘔六君子湯方見痰門加木香縮砂回春
或用獨參湯卽愈
癰疽痰盛
癰疽生痰有二一者胃寒二者鬱熱俱宜二陳湯或榮衛返魂湯方見上加南星半夏入門
痰盛喘急六君子湯加薑棗煎服或補中益氣湯方見內傷加麥門冬五味子桑白皮煎服回春
癰疽寒熱
癰疽未愈之間先嘔痰而寒熱汗出而止或連日或間日宜服加味不換金正氣散得效
癰疽虛證寒戰明乳香硏細半兩每一錢熱水調下戰發於肝乳香着肝而溫之寒戰隨止直指
癰疽作痛
癰疽不可不痛亦不可大痛未潰前痛者爲熱毒便秘者內疎黃連湯方見上膿脹痛者鍼之已潰膿出而反痛者虛也入門
癰疽寒熱虛實皆能爲痛若熱毒之痛以寒凉之劑折其熱若寒邪之痛以溫熱之劑熨其寒虛而痛者補之實而痛者瀉之精義
膿潰之後反痛者虛也宜補之穢氣所觸者宜和解之風冷所逼者宜溫散之補者當歸黃芪之類和解者乳香芍藥之類溫散者防風桂枝之類綱目
膿血旣泄腫痛尤甚人參黃芪湯或十全大補湯方見虛門加麥門冬五味子回春
止痛當歸湯二仙散香靈散選用
癰疽泄瀉
癰疽泄瀉宜乳粉托裏散以木香白茯苓煎湯調下加味不換金正氣散佐之直指
腹痛泄瀉咳逆昏憒急用托裏溫中湯或用六君子湯方見痰門加炮附子回春
淸膻竹葉湯
治癰疽煩渴竹葉升麻黃芪蜜灸瓜蔞根麥門冬各一錢生地黃黃芩赤芍藥人參知母白茯苓甘草灸各七分半右剉作一貼入棗二枚水煎服精義
竹葉黃芪湯
治癰疽惡瘡發渴竹葉生地黃各一錢半黃芪麥門冬當歸川芎黃芩赤芍藥人參半夏石膏甘草各七分半右剉作一貼入薑五片水煎服入門
人參黃芪湯
治癰疽潰後少食不眠煩熱黃芪蜜灸人參白朮各一錢升麻六分陳皮蒼朮麥門冬當歸神麯甘草各五分黃柏四分右剉作一貼水煎服入門
黃芪六一湯
治癰疽煩渴黃芪蜜灸六兩甘草灸一兩右剉每三錢入薑三棗二煎服此藥大治渴疾常服可免癰疽之患得效
一方黃芪六兩半生用半鹽水潤蒸三次粉草一兩半生半灸右末每二錢白湯點服精要
金銀花散
治同上金銀花四兩甘草炒一兩右麤末分三貼水酒相半煎服衛生
五味子湯
癰疽口燥舌乾此腎水竭也此藥治之五味子黃芪生人參麥門冬甘草各一錢右作一貼水煎日服三五次精要
乳粉托裏散
治癰疽惡瘡毒氣攻心迷悶嘔吐喉舌生瘡名曰心氣絶初起宜服此藥最能返出毒氣不致內陷菉豆粉四錢乳香一錢右爲末每二錢甘草湯調時時呷下一方新水調服入門
一名內托散一名護心散一名內托香粉散綱目
一方癰疽疔瘡惡瘡須服此預防毒氣攻心菉豆粉四兩乳香一兩朱砂二錢右爲末每二錢甘草湯調下名曰乳香護心散
生薑甘桔湯
治癰疽毒氣上衝咽膈窒塞嘔吐不已桔梗一兩甘草生生薑各五錢右剉井水煎服直指
加味不換金正氣散
治癰疽寒熱往來或挾風邪或內氣虛餒蒼朮橘紅半夏麯藿香葉厚朴各一錢二分半甘草灸一錢白茯苓川芎各七分半木香五分右剉作一貼入薑五棗二水煎服直指
止痛當歸湯
治癰疽穿潰疼痛人參黃芪當歸白芍藥生地黃官桂甘草各一錢右麤末水煎服日二精義
二仙散
治癰疽疼痛不可忍白芷未潰用一兩已潰用五錢貝母未潰用五錢已潰用一兩右剉每七錢半作一貼酒水相半煎服醫鑑
香靈散
治癰疽腹痛辣桂二錢半木香白芍藥五靈脂各一錢二分半右麤末每二錢入薑棗煎服直指
托裏溫中湯
治癰疽陽氣下陷腹痛泄瀉咳逆昏憒附子炮二錢乾薑羌活各一錢二分半甘草灸一錢益智丁香沈香木香茴香陳皮各五分右剉作一貼入薑五片水煎服入門
癰疽通治藥
千金漏蘆湯五香連翹湯仙方活命飮升陽益胃散千金內消散仙傳化毒湯榮衛返魂湯紫金錠賽命丹淵然眞人奪命丹飛龍奪命丹忍冬丸忍冬酒忍冬湯皆可選用諸方
千金漏蘆湯
治五發癰疽及疔瘡內疽一切熱毒惡腫皆治之方見上
五香連翹湯
癰疽瘡癤瘰癧結核乳癰內疽一切惡瘡毒腫皆治之方見上
仙方活命飮
一切癰疽惡瘡毒腫皆治之內外諸證幷治排膿止痛消毒之聖藥也方見上
升陽益胃散
五發癰疽及內外一切惡瘡毒腫皆治之方見上
千金內消散
五發癰疽及背癰內疽一切惡瘡毒腫乳癰腸癰便毒皆治之方見上
仙傳化毒湯
癰疽發背內疽乳癰一切無名腫毒皆治之方見上
榮衛返魂湯
凡氣血逆於肉理令壅結爲癰疽毒腫此藥大能順氣勻血調和榮衛通治一切諸癰方見上
紫金錠
治內外癰疽惡瘡疔瘡無名毒腫乳癰便毒方見上
賽命丹
治內外癰疽發背疔瘡乳癰魚口便毒一切無名毒腫惡瘡方見上
淵然眞人奪命丹
五發癰疽發背疔瘡惡瘡無名腫毒皆治之方見上
飛龍奪命丹
治五發癰疽發背疔瘡惡瘡乳癰附骨疽一切無名腫毒方見上
忍冬丸
通治一切癰疽諸瘡消渴後發疽尤宜服此忍冬草不以多少根莖花葉皆可用右入甁內好酒浸以糠火煨一宿取出曬乾入甘草少許搗爲細末以所浸酒打麪糊和丸梧子大每服百丸酒飮任下精要
忍冬酒
治一切癰疽惡瘡背癰乳癰不問發在何處初發便當服此百發百中忍冬藤生取一把以葉入砂盆硏爛入酒少許調和塗付四圍中心留一口又取五兩槌碎甘草生一兩剉入砂甁內水二椀文武火煎至一椀入好酒一大椀煎數三沸分三服田父野老最宜服此
忍冬湯
治一切癰疽內發外發乳癰腸癰常服托裏消毒或加黃芪當歸各二兩尤妙方與上忍冬酒方同入門
癰疽鍼法
鈹鍼者末如劍鋒以取大膿靈樞
夫癰氣之息者宜以鍼開除去之註云息與瘜同死肉也內經
癰疽成膿以馬㘅鐵作鍼形如韭葉兩面皆利可以橫直開裂以取膿血精要
癰疽如椒眼數十粒或如蜂窠蓮房而膿出痛不除宜以鈹鍼橫直裂之則毒血挾膿出而愈綱目
癰疽作膿若不鍼烙毒氣無從而解膿瘀無從而泄過時不鍼烙反攻其內欲望其生豈可得乎癤皮薄惟用鍼以決其膿血不可烙也精義
凡近筋脈骨節處不得亂行鍼烙
癰疽皮厚口小膿水出不快者宜用鍼烙精義
大抵用鍼只欲引膿出如鍼刺無膿是氣伏也不可用鍼烙涓子
蜞鍼法
癰癤初發漸大以濕紙一片搭瘡上其一點先乾處卽是正頂先以水洗去人皮鹹取大筆管一箇安於正頂上却用大水蛭一條安其中頻以冷水灌之蛭當吮其正穴膿血皮皺肉白是毒散無不差如毒大蛭小須用三四條方見效若吮着正穴蛭必死用水救活累試奇效如血不止以藕節上泥塗之得效
蜞鍼一法可施於輕小證候若癰疽大毒積在藏府徒竭其血於外無益也
癰疽烙法
或問烙法何如曰膿或汪洋欲出奈何皮厚肉深難穴者不用烙以開竅脈膿何由出
膿本肉腐所成皆挾毒熱之氣若久留肉腠間則毒氣浸淫好肉亦化爲膿腐此所以烙法有功乎潰瘍也涓子
癰疽成膿宜烙可用銀篦大二分長六寸火上燒令赤急手熨烙毒上得膿爲效精要
近代良醫只以金銀鐵鋌其㨾如鍼者以木炭熱火猛燒通赤蘸油烙之尤妙隨鍼烙出膿者順也如膿不出實者撚髮爲絍虛者以紙爲絍於絍上蘸藥絍入鍼孔引出膿毒如腫不退疼不除急服排膿托裏湯藥以助其勢
膿色黃白卽好若赤黑色防後有鮮血出精要
癰疽灸法
凡癰疽之發或因內有積熱或因外寒鬱內熱若於生發之處艾灸以散其毒治之于早可以移深爲淺改重爲輕諸項灸法皆好惟騎竹馬灸法方見鍼灸尤爲切要此消患於未形之策
癰疽已覺微漫腫硬皮不變色脈沈不痛者當外灸之引邪氣出而方止經曰陷下者灸之如外微覺木硬而不痛者當急灸之是邪氣深陷也淺者不可灸如有膿水亦不可灸當鍼之保命
癰疽初覺腫痛先以濕紙覆其上視之先乾處是頭大蒜切片安頭上以大艾炷灸之三壯卽換一蒜痛者灸至不痛不痛者灸至痛乃止大槪以百壯爲準最要早覺早灸爲上如有頭則不必紙覆也三因
若十數頭作一處生者卽用大蒜硏成膏作薄餠鋪頭上聚艾于餠上灸之三因
初發小點一二日急以蒜片貼其中心以小艾炷灸五壯而止直指
始發一二日十灸十活三四日六七活五六日三四活綱目
灸法所以暢達拔引鬱毒此從治之意也譬如盜入人家必開門逐之使出萬一門不開無從而出必傷主乃已綱目
頭爲諸陽之會若有發宜灸艾炷宜小壯數宜少三五壯而已腹背則多灸爲妙精要
多灸則內服乳粉托裏散防火氣入心
有善治癰疽者皆於瘡上灸至二三百壯無有不愈但艾炷小作之小則人不畏灸灸多則作效必矣資生
隔蒜灸法豆豉餠灸法桑枝灸法附子灸法硫黃灸法土餠灸法幷治癰疽惡瘡腫毒詳見鍼灸
艾灸治驗
一人發背醫療逾月勢益甚有張生者敎以艾灸其上至一百五十壯知痛乃止明日鑷去黑痂膿盡潰肉理皆紅不復痛乃以膏藥貼之日一易易時剪去黑爛月餘乃平復本事
灸石癰法
堅硬不潰名曰石癰當上灸百壯石子當碎出資生
灸發頤法
此瘡最險頭面腫大牙齒亦脫解開頭髮尋頂螺中灸二十一壯如不達灸至四十九壯而止直指
灸疔疽法
大蒜爛搗成膏塗瘡四圍留瘡頂以艾炷灸之以爆爲度不爆難愈灸百壯無不愈正傳
灸便毒法
用細草隨患人左右手量中指自手掌盡處橫紋量起通三節至指盡則住不量爪甲切斷却將此草於手腕橫紋量起引草向臂當中草盡處卽是穴艾炷如麥大灸二三壯腫散痛止卽安得效
調理及禁忌法
癰疽患時將理法避風邪
少睡臥
勿驚憂
勿嗔怒
徐行動
省言語
戒閨房
絶思慮
防觸穢
聽好事
瘡頻洗
藥常助
盥漱聞香
二便順序
擇飮食內充無飢飽失度
付藥運掉屈伸瘡口常加愛護
妄用惡草愈滋其毒
不忌飮食反害其瘡直指
惡肉去盡瘡口收斂欲平之際尙忌起立行步揖待賓客酒肉宴會嗔怒沐浴勞動等事直待瘡痂平復精神如故氣力完全方無所忌百日內愼勿觸犯精義
癰疽最宜節愼飮食其熱毒方盛或發大渴多飮冷水及水漿之類此乃毒氣攻心令口乾煩渴但以心氣藥內補藏府卽止矣
凡癰疽勿食羊鷄牛鵝魚麪煎煿灸炒法酒等味犯之必發熱蓋厚味能引起宿火之熱此誠富貴豢養口腹者所宜謹守若冬寒與虛老人寧無權法乎略加滋味以補胃氣庶易收斂
膿潰之後氣血虛弱則可食羊肉鵪鶉蔓菁蘿葍薑醬苽薺稀粥軟飯若肌肉漸生思想滋味則宜食白熟酥餠虀粥羹湯熟軟溫和勿令大飽精義
諸痛痒瘡瘍皆屬於心如茯苓茯神遠志益智石菖蒲等輩須當佐助於其間抑使病人不得憂恐嗔怒勞精疲神有觸於心尤關利害直指
背疽之人難於隱几用菉豆十餘斗作一大袋隱伏則自然心凉身安精要
瘡瘍面赤雖伏火熱禁不得攻裏宜發表以去之
瘡瘍鬱冒俗呼昏迷愼不可下汗之則愈東垣
單方
凡三十七種有陶潛膏
朱砂雄黃
古之瘍醫以五毒攻瘍中物也凡解瘡毒不可無雄黃朱砂本草
朱砂雄黃膽礬白礬磁石置瓦盒中火煆三日夜其煙上着蓋中以鷄羽掃取之以注惡瘡則惡肉附骨膿血卽潰出而愈此五毒也入門
伏龍肝
諸癰疽發背一切腫毒以鷄子黃和塗之或醋調或大蒜同硏貼之幷佳本草
煉石
諸惡腫及發背取石子火燒赤醋淬十餘度取屑爲末醋調塗之卽愈此造磨磑尋常石也本草
甘菊
治癰毒及疔腫垂死菊葉搗取汁飮一升神驗
又取莖葉塗付疔上亦效名曰陶潛膏醫鑑
野菊花
治疔瘡野菊花菉豆爲末酒調飮醉睡覺痛定熱除入門
生地黃
治一切癰腫地黃搗爲泥攤布上糝木香末於中再攤地黃泥貼腫上三度差本草
茺蔚莖葉
療疔瘡乳癰及諸毒腫搗取汁飮之滓外付本草
白鳳仙花
治癰疽發背取花連根葉搗爛先以米醋洗患處後付藥一日一換如神回春
薜荔
治背癰取葉爛硏取汁和蜜飮數升以滓付瘡上一方細硏和酒絞取汁煎數沸服之本草
黃芪
治癰疽久敗瘡排膿止痛濃煎服之內托陰證瘡瘍必用之藥也東垣
忍冬藤
治一切癰疽腫毒花莖與葉生搗煖酒調服直指
蒼耳
主疔瘡取莖葉燒存性醋調塗疔上當出根加雄黃尤妙
又方蒼耳一握生薑四兩搗取汁入酒和服治疔毒入心嘔逆者效入門
白芷
治發背乳癰能止痛生肌蝕膿
敗膿不去加白芷卽去
茅鍼
癰毒惡瘡不作頭酒煎茅鍼取汁服一鍼一孔二鍼二孔必穿穴本草
大黃
治癰疽熱毒大黃酒洗剉二錢甘草一錢煎服脈實膏粱之人宜服綱目
茨菰
取根莖搗付腫毒癰上卽消水煎服亦效俗方
槐花
治百種瘡毒槐花四兩炒香入酒二椀煎二三沸去滓盡服卽消入門
黃桑葉
癰疽瘡口成大窟不斂經霜黃桑葉爲末頻糝瘡中或煎湯洗之本草
乳香
止痛長肉令諸瘡內消
凡血滯則氣壅經絡滿急而作痛腫乳香能破宿血消腫止痛爲瘡家奇藥也入門
皂角刺
治癰疽能鑽引至痛處亦能宣毒燒存性爲末薄酒調下一錢綱目
槲木皮
煎湯洗諸敗爛瘡及乳癰諸瘡最佳本草
生龜
刺取血塗癰疽腫毒卽消神驗俗方
蜘蛛
治懸癰取大者一箇硏爛調服隨病左右側臥良醫林
脂麻油
治癰疽發背毒瘡初作便服使毒氣不內攻麻油煎十餘沸候冷一斤好酒二椀和勻分五次溫服一日夜服盡此神仙截法直指
亦解陰證沈毒直指
雄雀屎
一名白丁香治癰腫已有膿未潰出以醋調雀屎如小豆大付之卽穿出膿本草
甜瓜子
主腹內結聚破潰膿血最爲腸胃腹內癰要藥爲末酒下二三錢本草
蜀葵花
諸癰瘡腫痛不可忍葵花根爛搗貼之立效
黃蜀葵花葉入鹽硏爛付之亦效綱目
葫
小蒜也治癰毒瘡腫叫呼不得臥取獨頭蒜細搗麻油調和厚付瘡上乾則易神效本草
人口中唾
凡癰癤微有紅頭隱疼者急用不語津唾頻頻塗之自消飮酒了不可用綱目
猪懸蹄
治癰疽潰爛取猪蹄濃煎取淸浸洗妙直指
商陸
熨除癰腫付惡瘡
一切熱毒腫商陸根和少鹽搗付日一易效本草
苧根
癰疽發背未成膿者苧根葉熟搗付上日數易腫消卽差本草
醋
消癰腫歌曰發背疔瘡識者稀醋磨京墨遶四圍生薑猪膽同塗上天明恰似鬼神移種杏
赤小豆
消熱毒癰腫作末鷄子淸調塗之卽差亦治一切腫毒作痛本草
芙蓉
治發背瘡癤諸般腫毒及杖瘡芙蓉花及葉幷曬乾爲末醋調付杖瘡鷄白淸調白蓮尤佳
荊芥
搗爛和醋付疔腫甚效又水煎取濃汁服之亦可本草
人屎
癰疽發背欲死取野人乾屎燒存性醋和如泥付腫上乾則易甚良又治疔腫封其上一日根爛本草
諸瘡
大風瘡
脈風成爲癩癩者榮衛熱腐其氣不淸故使鼻柱壞而色敗皮膚瘍潰內經
大風之源有三種五死一種風水二種傳變三種者自不調攝
五死者一曰皮死麻木不仁二曰肉死割切不痛三曰血死潰爛成膿四曰筋死手足脫落五曰骨死鼻梁崩塌眼斷脣翻聲瘂
又曰一風者肺受病先落眉毛二風者肝受病面起紫疱三風者腎受病脚底先穿四風者脾受病遍身如癬五風者心受病先損其目
或有墳墓居址風水不吉或父母夫妻家人遞相傳染或在外不謹糞坑房室床鋪衣被橋上樹下歇息去處命値委死凶星遭此惡疾宜服消風散追風散磨風元兼用洗藥敷藥翛然子
大風病是受得天地間殺物之風古人謂之癘風者以其酷烈暴悍可畏也得之者須分在上在下夫在上者以醉仙散取臭涎惡血於齒縫中出在下者以通天再造散取惡物蟲積於穀道中出所出雖有上下之殊然皆不外乎陽明一經蓋陽明者胃與大腸無物不受乃脾肺二藏之府也脾主肌肉而肺主皮毛乃府及於藏病也
服藥下蟲積後用防風通聖散方見風門調之重者又與換肌散夫上下同得者甚重自非醫者神手病者鐵心罕能免此若遇此疾切須戒鹽及一切口味公私世務悉宜屛去
此疾雖治得愈若不絶味斷慾皆不免再發而終於不救孫眞人曰嘗治四五百人終無一人免於死非眞人不能治蓋無人能守禁忌耳
初起白屑紫雲如癜風然或有遍身白皮脫落如蛇蛻狀得效
起白屑者白花蛇丸眉鬚落者三蛇丹鼻崩者換肌散補氣瀉榮湯通用凌霄花散加味苦參丸換骨丸大麻風丸紫雲風丸返魂追命再造散烏蛇苦參元可選用諸方
治癩以蒼耳葉爲君更以酒煮烏蠡魚代補蛇之或缺爲末糊丸梧子大茶淸下七八十丸更入紫萍尤捷數月而安
服藥瘳後終身不得食牛馬驢騾等肉犯者復發必死得效
消風散
第一日服白芷全蝎人參各一兩右爲末每二錢勿食晩飯次日空心溫酒調下身上微燥爲效類聚
追風散
第二日服瀉血追蟲錦紋大黃六兩鬱金蟬肚者一兩八錢炒皂角刺一兩半右爲末初服五錢或六錢入大風油一錢半朴硝少許入內好溫酒一椀調化五更空心服之直待辰時又如前調藥一椀入熟蜜少許勿令患人知先以水盥漱淨然後服藥必以蜜解口切不可臥良久痛瀉數次不妨以薄粥補之
此藥老弱者難治五十以下者可治精壯者十日內三服謂如正月初一日服消風散初二日服追風散初三日服磨風丸又如此周而復始瘦弱者十日內一服類聚
磨風丸
第三日服日進二次當歸羌活獨活川芎天麻細辛防風荊芥威靈仙麻黃何首烏蔓荊子牛蒡子車前子皺面草卽稀薟也蒼耳草各一兩右曬乾爲末酒麪糊和丸梧子大溫酒下五七十丸日二服仍用後藥熏洗糝付類聚
洗藥
治滿身瘡爛地骨皮荊芥苦參細辛各二兩右剉以河水煎用大桶盛浸浴熏洗通身出血爲效類聚
敷藥
治瘡爛遍身黑狗脊卽貫衆也寒水石硫黃白礬枯各二兩蛇床子一兩朴硝五錢右爲末臘猪脂調付妙類聚
浴法
治遍身癩瘡桃柳桑槐楮五般枝多水濃煎湯盛大桶浸坐沒頸一日竢湯如油安矣正傳
醉仙散
治大風癩瘡胡麻牛蒡子枸杞子蔓荊子各一兩同炒白蒺藜苦參瓜蔞根防風各五錢右細末每十五錢末入輕粉二錢拌勻每服一錢茶淸調下晨午夕各一服後五七日先於牙縫內出臭黃涎渾身疼悶如醉然後利下膿血惡臭氣病根乃去矣
服此藥時須斷鹽醬醋諸般魚肉油膩燒灸之物只吃淡粥及煮熟時菜幷烏蛇白花蛇淡酒煮熟食之以助藥力
通天再造散
治同上皂角刺黑大者一兩半大黃煨一兩白牽牛頭末三錢炒三錢生鬱金五錢右爲末每二錢或三錢早晨面東好酒調下當日利下惡物或膿或蟲入門
服藥後泄出蟲視其色如蟲黑色乃是多年赤色是爲近年三四日後又進一服直候無蟲乃止後取防風通聖散方見風門加苦參天麻蟬蛻煎服調理痛斷滋味
換肌散
治大風年深毛脫鼻塌深重者取效如神烏蛇白花蛇地龍各一兩當歸細辛白芷天麻蔓荊子威靈仙荊芥穗甘菊苦參紫參沙參木賊不灰木甘草灸白蒺藜天門冬赤芍藥赤箭何首烏石菖蒲胡麻子草烏蒼朮木鱉子川芎各三錢半右爲末每五錢溫酒調下酒多爲妙其中紫參不灰木雖無不妨正傳
補氣瀉榮湯
治癩風先砭瘡上令惡氣消盡後服此藥連翹升麻各六分桔梗五分黃芩生地黃各四分黃芪蘇木黃連地龍全蝎當歸各三分白豆蔲人參各二分甘草一分半胡桐淚一分麝香少許桃仁三箇爲泥蝱蟲炒水蛭炒各三箇爲末右剉除胡桐淚麝香蝱蟲水蛭別末外都作一貼水二盞酒一盞煎至一盞去滓入細末藥煎至七分早飯後午飯後服之東垣
凌霄花散
治癩風神效蟬殼地龍炒白殭蠶全蝎炒各七箇凌霄花五錢右爲末每二錢熱酒調下
加味苦參丸
治大風瘡苦參四兩防風荊芥蒼耳子胡麻子皂角刺各二兩半蔓荊子牛蒡子枸杞子何首烏禹餘粮蛇床子各七錢半白芷四錢右爲末皂角煎膏和丸梧子大茶淸或酒下五十丸入門
換骨丸
治癩風苦參浮萍各一兩半大黃槐花白芷川芎各一兩二錢半蒼朮一兩乳香沒藥沈香木香各三錢麝香五分右爲末以麻黃五斤煎膏和丸彈子大每一丸溫酒化下忌風二三日入門
大麻風丸
治大麻風初起遍身瘡點五色不知痛痒麻木證苦參一斤羌活獨活白芷白斂白蒺藜天花粉何首烏各一兩三錢皂角刺當歸各二兩七錢右爲末別用皂角一斤剉水煎五日去滓熬膏和丸溫酒下百丸入門
紫雲風丸
治癩初起如紫雲癜風或發紫血疱瘡何首烏四兩五加皮白殭蠶苦參當歸各二兩全蝎一兩半惡實羌活獨活白芷細辛生地黃防己黃連赤芍藥蟬退防風荊芥蒼朮各一兩右爲末酒糊和丸梧子大溫酒或米飮下七十丸入門
返魂追命再造散
治大風癩皂角刺一兩半大黃一兩右爲末每二錢冷酒調下瀉蟲出直指
一方治大風勢重不可救者皂角刺一二斤九蒸九曬硏爲末食上濃煎大黃湯調下一錢一旬鬚髮再生肌膚悅潤眼明倍常其效如神本草
烏蛇苦參元
治癩風及惡癬苦參一斤半烏蛇肉八兩石菖蒲四兩右爲末蜜丸梧子大茶淸下百丸集成
愈風丹
治癩疾深重一名三蛇丹治大風髮脫眉落遍身麻木瘡爛烏蛇白花蛇土桃蛇各一條幷酒浸三日取肉爲末苦參一斤剉搗取頭末四兩皂角濃煎汁熬膏和丸梧子大以防風通聖散煎水呑下五十丸日二入門
白癩瘡
癩風初起白屑剝落又一種每朝瘡上退白皮一升許如蛇蛻宜服解毒雄黃元方見咽喉兼服白花蛇丸得效
白花蛇丸
治癩風白屑瘡痒皮膚皴燥白花蛇一條當歸二兩川芎白芷生地黃防風荊芥酒芩連翹胡麻子何首烏升麻羌活桔梗各一兩右爲末將浸蛇酒和水煮麪糊和丸梧子大茶淸下五七十丸入門
白花蛇酒法
治大風癩瘡白花蛇一條先蒸糯米二斗缸底先安酒麯次將蛇以絹袋盛之頓於麯上然後以糯飯和勻頓於蛇上以紙封缸口候三七日開取酒將蛇去皮骨焙乾爲末每溫酒一盞調蛇末一匙服之仍以酒脚幷糟做餠食之
烏蛇釀酒法亦同上本草
鍼法
癘風者素刺其腫上已刺以銳鍼鍼其處按出其惡氣腫盡乃止常食方食無食他食靈樞
病大風骨節重鬚眉墮名曰大風刺肌肉爲故汗出百日刺骨髓汗出百日凡二百日鬚眉生而止鍼內經
癩風以三稜鍼看肉紫黑處及委中穴名紫脈出死血但不可令出太過恐損眞氣正傳
天疱瘡
一名楊梅瘡與癩大同多由肝脾腎風濕熱之毒因男女房室傳染形如楊梅焮紅濕爛痒痛者屬心多生乳脇
形如鼓釘黃豆者屬脾多生滿面
形如綿花者屬肺多生毛髮
形如紫葡萄按之緊痛者屬肝腎多叢生於尻臀兩陰筋骨之處
形如魚疱內多白水按之不緊者謂之天疱瘡乃此類之輕者入門
初起卽服防風通聖散一貼去麻黃以去內毒再用一貼去硝黃發汗以去外毒以後用加減通聖散丸多服之此方爲首尾要藥輕者一劑重者十貼後宜服化毒散三日却用吹藥三日瘡乾欲落欲落再服化毒散三日後量用通聖散加減入門
失治久則風毒流入經絡而成頑癬或氣血虛敗而成漏或誤服水銀輕粉而成風堆腫爛流膿出汁病至於此治之爲難亦有蝕傷眼鼻腐爛玉莖拳攣肢體與癩無異入門
初起宜服消風敗毒散加減通聖散加減通聖丸從肚皮起者裏熱發於外速服防風通聖散方見風門
成頑癬者宜皂根丸
成腫塊者宜仙遺粮丸西聖復煎丸消腫遺粮湯
筋骨痛宜香鰾湯通仙五寶丹仙遺粮湯換骨散回生保命丹茯苓湯
成漏宜象牙丸
通治宜用活魂丹水硃丸六六丸天疱丸三黃敗毒散取輕粉法
外治宜洗方搽方熏鼻方吹藥方照藥方滅瘢法禁忌法鵝掌癬治方
加減通聖散
治楊梅瘡初起牛蒡子一錢二分防風白鮮皮赤芍藥連翹黃芩各一錢金銀花五分梔子仁當歸尾各七分荊芥槐花各六分白殭蠶甘草各四分右剉作一貼水煎服入門
加減通聖丸
治同上卽前方共半斤再加苦參半斤右爲末酒糊或蜜和丸梧子大酒飮任下七十丸入門
化毒散
治楊梅瘡重者生大黃一兩解熱毒穿山甲五錢解毒白殭蠶三錢去風蜈蚣一條去蟲當歸尾五錢破血右爲末每二錢溫酒調下日二服入門
消風敗毒散
治天疱楊梅瘡初起當歸尾川芎赤芍藥升麻乾葛黃芩生地黃各一錢黃連黃柏連翹防風各八分羌活金銀花甘草各五分蟬殼二箇初服加大黃二錢芒硝一錢半利下惡物後勿用右剉作一貼水煎服回春
皂根丸
治楊梅瘡成頑癬當歸二兩黃芪一兩半人參陳艾各一兩麻黃五錢皂角樹根皮四兩右爲末蜜丸梧子大土茯苓湯下五十丸入門
仙遺粮丸
治楊梅瘡後腫塊成癰土茯苓一斤防風木通薏苡仁防己白茯苓金銀花木瓜白鮮皮皂角刺各五錢白芥子四錢當歸身七錢右爲末蜜丸梧子大酒飮任下五七十丸或浸酒服忌生冷鷄猪魚煎炒等物入門
西聖復煎丸
治楊梅瘡後腫塊經年破而難愈百方不效用此如神乳香沒藥孩兒茶丁香各一兩白花蛇阿魏血竭各四錢俱爲末白麪炒一斤蜂蜜六兩煉香油四兩煎熟大棗二十枚去皮核右和勻擣千杵丸如彈子大每一丸土茯苓二兩水二椀煎至一椀入藥丸再煎至半去渣溫服回春
消腫遺粮湯
治楊梅瘡後腫塊土茯苓十五兩木通薏苡仁防風防己赤茯苓金銀花木瓜白鮮皮皂角刺各五錢白芥子炒硏四錢當歸身七錢右剉分作二十貼每一貼水煎服朝夕兩服
香鰾湯
治楊梅瘡毒筋骨疼痛茜根麻黃烏藥細茶槐花炒川椒各五錢魚鰾三錢以脂麻同炒成珠乳香一錢右剉分作二貼每一貼薑葱各五水煎服二三貼卽愈回春
通聖五寶丹
治楊梅天疱綿花等瘡潰爛見骨或筋骨疼痛或遍身疙瘩或成赤白癜鵝掌癬或皮破肉爛口臭難當一切頑瘡惡毒幷皆治之鍾乳粉三分丹砂二分琥珀片腦各五釐眞珠二釐半右細末每服五釐別入飛白霜二分半炒過合作一貼每日取土茯苓一斤水煎取汁十椀以湯一椀入藥一貼攪勻晨服其茯苓湯須一日服盡不可別用湯水服一料卽愈神驗乃治楊梅天下古今第一仙方也回春
飛白霜疑是輕粉
仙遺粮湯
治楊梅風毒或誤服輕粉以致癱瘓筋骨疼痛毁肌傷骨者服此除根永無後患土茯苓七錢濕者一兩防風木瓜木通薏苡仁白鮮皮金銀花各五分皂角刺四分右剉作一貼水煎日三服入門
換骨散
治天疱瘡筋骨疼痛土茯苓四兩皂角刺一兩半天花粉當歸荊芥麻黃梔子連翹各一兩乳香沒藥各一錢半右剉分作十貼每取一貼水三椀煎至一椀分二次服之醫鑑
回生保命丹
治楊梅天疱頑瘡及輕粉毒筋骨腫痛不拘新久皆效槐花一兩輕粉四錢二分朱砂四錢川芎白芷雄黃各三錢當歸炒二錢丁香血竭孩兒茶各一錢乳香沒藥各五分牛黃四分右爲末棗肉入米粉打糊和丸黍米大用土茯苓一兩牙皂半箇同煎湯呑下日三服醫鑑
茯苓湯
治遠近楊梅天疱瘡毒甚至腐爛肌肉膿汁流出臭不可聞痛不可忍薏苡仁皂角刺木瓜白芷當歸尾黃柏生地黃牛膝白芍藥防風各一兩皂角川椒紅花各五錢甘草節羌活各七錢金銀花二兩土茯苓四兩右剉分作十五貼每一貼水煎服日二次醫鑑
象牙丸
治楊梅瘡成漏象牙三錢鱉甲猬皮幷燒各一箇右爲末棗肉和丸櫻桃大每一丸空心以童尿化下茶淸亦可七日後取三味末猪膽汁調付瘡上入門
活魂丹
治楊梅天疱瘡潰爛喉穿鼻崩膿血淋漓血竭乳香沒藥銅綠白礬枯黃丹穿山甲煨焦各一錢輕粉蟾酥各五分麝香一字右細末蝸牛硏如泥和丸菉豆大每一丸重者二丸細嚼葱白裹藥熱酒送下空心正傳
水硃丸
治年久楊梅頑瘡不愈者水花硃卽輕粉也一錢枯白礬朱砂各一錢半右爲末用全蝎酒煎膏和勻分作六丸分三日服以羊肉鮮魚等湯送下九日全愈入門
六六丸
治天疱楊梅瘡輕粉一錢三分黃丹八分朱砂雄黃各五分乳香麝香各三分右爲末糯米糊和勻分作六丸每日茶淸下一丸治疱方
天疱丸
治同上輕粉一錢半朱砂雄黃陳石灰各半錢右爲末陳米飯和丸菉豆大每三丸茶淸呑下治疱方
三黃敗毒散
通治天疱楊梅等瘡防風荊芥連翹白芷當歸赤芍藥黃芩黃連梔子地骨皮五加皮白鮮皮木瓜苦參蟬退金銀花薏苡仁白殭蠶皂角刺黃柏白蒺藜川芎上部倍用木通下部倍用甘草各一兩土茯苓一斤半右剉分作二十五貼每取一貼水煎服日二醫鑑
取輕粉法
取出腹內輕粉之毒可免後患用開口川椒每空心以土茯苓煎湯呑下三十粒卽利輕粉於椒內從大便出洗起川椒服至椒內無輕粉乃止入門
仙遺粮
善治久病天疱楊梅癰漏及曾誤服輕粉肢體廢壞筋骨疼痛者能收其毒而祛其風補其虛
右一味爲末蜜丸梧子大川椒煎湯呑下五十丸鼻崩眉落筋緩骨拳者皆效但初起肺熱便秘者勿服入門
一方
治楊梅天疱諸瘡香油二斤入水一盞煎至白煙起收貯每用黃酒一鍾入油一盞溫服日三次服盡全愈
又方鴨一隻餓二日只與白水飮之用輕粉一兩粳米飯四兩拌勻喂鴨待吃盡以葦根槌碎泡水令鴨飮之解去輕粉之毒待鴨毛落盡煮鴨食之種杏
洗藥方
治楊梅瘡爛防風蒼耳子地骨皮荊芥苦參細辛各三兩剉以河水煎盛大桶浸浴熏洗通身出汗出血爲效醫鑑
又方苦參蛇床子白礬荊芥濃煎湯浸洗得效
又桃柳桑槐楮濃煎湯浸浴亦佳入門
搽藥方
治楊梅天疱遍身瘡爛杏仁十四枚鍼挑火上燒半生半熟輕粉一錢片腦二釐爲末猪膽汁或香油調搽入門
又野菊花棗木根煎湯洗後防風通聖散同蚯蚓糞爲末略炒蜜調付之極妙入門
又用千金散麝香輕粉散
千金散
治楊梅瘡爛乳香沒藥血竭雄黃杏仁各二錢輕粉孩兒茶白礬枯各五分膽礬三分麝香二分右爲末先以猪膽汁洗瘡後糝上醫鑑
麝香輕粉散
治天疱瘡爛及諸惡瘡白礬乳香各一兩輕粉五錢麝香半錢右爲末每取少許糝付之治疱方
熏鼻方
治楊梅天疱瘡熏鼻甚奇黑鉛水銀各一錢朱砂乳香沒藥各五分血竭雄黃沈香各三分右爲末和勻捲作紙撚七條用香油點燈放床上令病人放兩脚包住上用單被通身蓋之口噙凉水頻換則不損口頭初日用三條後日每用一條熏之
又方水銀白錫百草霜各一錢先將錫熔化入二味和勻硏末捲作紙撚九條每早午晩各一條用紙作罩勿令泄氣熏鼻孔男左女右口噙凉水溫則易之一日熏三次三日九次全愈醫鑑
吹藥方
治楊梅天疱瘡黑鉛八分熔化入水銀一錢同結成餠銀珠卽輕粉一錢半炒白礬雄黃各一錢爲末棗肉搗勻分作六丸每取一丸放火籠內令病人以巾包頭口吹眼看其藥丸待煙盡卽止當日早午晩各吹一丸次日早午吹二丸第三日只早吹一丸吹後三五日或口流涎以黃連菉豆煎湯解之又服化毒散方見上三日後以加減通聖散丸方見上調理斷根入門
照藥方
服茯苓湯後次用照藥水銀黃丹炒白錫各一錢血竭末五錢京香三分無麝香者右爲末用熟艾鋪紙入藥在中捲作條放盞內入香油一椀將藥條作燈心點火安木桶內四圍用單被圍住勿泄氣眼看燈口噙凉水熱則換水盡藥條爲度醫鑑
滅瘢法
治天疱楊梅瘡愈後瘢痕紅黑用大黃白礬等分同硏擦患處其痕卽去如常回春
禁忌法
天疱楊梅瘡忌食牛馬狗肉鷄猪魚生冷及酒麪茶油膩辛熱等物痛斷酒色鹽宜炒食回春
鵝掌癬
凡天疱楊梅瘡服輕粉愈後手掌上發癬退皮一層生生不絶名曰鵝掌癬亦曰鵝掌風宜服蒼耳散擦玉脂膏醫鑑
一方猪前蹄爪破開入菊花蒼耳末以線縛定煮爛食之次日用白鮮皮皂角雄黃各五分鉛炒水銀三分爲末臨臥以鵝脂薑汁調擦次早以磁鋒磨刮去麤皮服蒼耳散擦玉脂膏更灸勞宮或內關穴斷根入門
又方黃丹輕粉等分爲末猪油調擦
川烏草烏何首烏天花粉赤芍藥防風荊芥蒼朮地丁各一兩艾葉四兩煎水熏洗立效回春
蒼耳散
治鵝掌癬猪牙皂角土茯苓甘草各二錢蒼耳子金銀花皂角子防風荊芥連翹各一錢天麻前胡蛇床子各五分右剉作一貼薑一片川椒一撮同煎服醫鑑
玉脂膏
治同上牛乳桕油無則鵝脂代之香油黃蠟各一兩熔化乃入胡粉二錢輕粉一錢半麝香五分右爲末入內攪勻抹癬上火上烘擦再烘再擦如神醫鑑
瘰癧
瘰癧之證內經謂之結核是也生頸前項側結核如大豆如銀杏曰瘰癧生胸脇腋下堅硬如石形如馬刀蛤曰馬刀入門
結核連續者爲瘰癧形長如蛤者爲馬刀綱目
繞項起核名曰蟠蛇癧多生肩項或赤或白或沈或浮初生如豆久似核年月浸久其大如梅或如鷄卵排行成列或生二三或生六七是也用性努力思慮過久則疼痛赤腫早治爲上綱目
流注癧者婦人多有之其性急躁其氣怫鬱其心熱着初生在項破後流注四肢遍體結毒如梅李狀不療自破孔竅相穿寒熱疼痛或流膿汁是也又名千歲瘡化氣調經湯主之綱目
瘰癧始起於少陽不守禁忌延及陽明大抵食味之厚鬱氣之積皆此二端招引變換以其屬膽經主決斷有相火而且氣多血少婦人見此若月經行寒熱不作則可生稍久轉爲潮熱危矣自非斷慾絶慮食淡雖神聖不可治也
膽與肝合且主筋病則筋累累如貫珠寒熱焮痛乃肝氣動而爲病也當淸肝火爲主宜淸肝益榮湯方見五藏柴胡淸肝湯方見癰疽梔子淸肝湯入門
肝燥火動而筋攣補中勝毒餠爲主多怒火宜淸肝解鬱湯方見五藏有寒熱單夏枯草散通用猫頭丸海藻散堅丸入門
治法大槪以地膽斑猫爲主滲泄小便以瀉心火立應散是也然性甚峻服後量體調治實者宣熱丹虛者托裏益氣湯方見癰疽入門
瘰癧之毒莫不有根地膽斑猫製度如法能使其根從小便中出或如粉片或如塊血或如爛肉皆其驗耳但毒根之行小便必澁當以木通滑石輩導之然是毒必從小便出者何哉蓋諸痛痒瘡瘍皆屬於心故也直指
通治宜化氣調經湯猫頭丸海藻散堅丸宣熱丹三聖丸小犀角丸散腫潰堅湯內消丸琥珀散蠟礬元天花散夏枯草散
瀉肝膽火宜梔子淸肝湯
瀉毒宜立應散薄荷丹白蛇散四聖散
補虛補中勝毒餠益氣養榮湯
馬刀瘡宜連翹散堅湯消腫湯柴胡通經湯諸方
化氣調經湯
通治流注瘰癧橘皮二兩香附子酒浸製羌活白芷各一兩牡蠣粉天花粉皂角刺甘草各五錢右爲末每二錢淸酒調下日三綱目
梔子淸肝湯
治肝膽火盛耳後頸項胸乳等處結核腫痛寒熱柴胡二錢梔子酒炒牧丹皮各一錢三分赤茯苓川芎赤芍藥當歸牛蒡子各一錢靑皮甘草灸各五分右剉作一貼水煎服入門
補中勝毒餠
治瘰癧馬刀瘡黃芪一錢半連翹一錢防風升麻柴胡甘草各五分當歸生地黃熟地黃白芍藥陳皮人參各三分右爲末湯浸蒸餠調和捏作二餠子曬乾每一餠搗爲末白湯調下入門
夏枯草散
大治瘰癧散結氣有補養厥陰血脈之功夏枯草末六錢甘草末一錢右和勻每二錢茶淸調下
又取一兩水煎服虛者多服益善兼服十全大補湯方見虛門加香附遠志貝母治瘰癧馬刀退寒熱之聖藥也入門
猫頭丸
治瘰癧馬刀已破未破皆效猫頭骨一箇灸蝙蝠一箇以朱砂三錢塡入腹內瓦上灸焦南星白礬各一兩右爲末黃蠟熔化和丸菉豆大臨臥米飮下三十丸入門
海藻散堅丸
治瘰癧馬刀堅硬形瘦潮熱兼治癭氣神麯四錢海藻昆布草龍膽蛤粉通草貝母白礬枯眞松蘿各三錢半夏二錢右爲末蜜丸菉豆大葱白湯下三十丸或取末二錢溫酒調服入門
宣熱丹
解瘰癧風熱之毒自小便出薄荷皂角連翹何首烏蔓荊子三稜荊芥各一兩右爲末熱醋浸豆豉二兩半搗膏和丸梧子大熟水下三十丸日一服入門
三聖丸
通治瘰癧丁香五十粒斑猫十箇去毒炒麝香一錢右爲末鹽豉五十粒湯浸硏如泥和丸菉豆大每服五七丸空心溫酒送下日進三服五七日外覺小便淋瀝或下如靑筋膜之狀是病之根也綱目
小犀角丸
治諸癧應效如神常服去根黑丑半生半炒取頭末犀角靑皮陳皮各一兩連翹五錢右爲末皂角二條去皮弦子湯浸絞取汁一椀新薄荷二斤取汁同熬膏和丸梧子大連翹薄荷湯呑下三十丸食後服綱目
散腫潰堅湯
治瘰癧及馬刀瘡堅而不潰或潰出膿水黃芩一錢酒洗半生半炒草龍膽酒洗六分瓜蔞根酒洗黃柏酒炒知母酒炒桔梗昆布海藻各七分柴胡六分灸甘草三稜酒洗蓬朮酒炒連翹各五分葛根白芍藥當歸梢各四分黃連酒洗升麻各三分右剉作一貼水浸半日煎服食後去枕低頭而臥含一口作十次嚥下徐徐服之別搗一料爲細末蜜丸菉豆大每取百丸以煎藥湯送下東垣
內消丸
治瘰癧結核熱毒鬱滯服之內消黑丑八兩取頭末靑皮陳皮各二兩右爲末以薄荷皂角各三兩煮爛取汁熬膏和丸菉豆大以荊芥茶淸呑下三十丸食後服精義
琥珀散
治瘰癧結核內消神效白丑頭末滑石白彊蠶黃芩各一兩木通連翹各七錢枳殼赤芍藥柴胡各五錢斑猫三錢去翅足炒甘草三錢琥珀二錢右剉分作六貼水煎服回春
天花散
治瘰癧潰爛疼痛金銀花二錢赤芍藥一錢七分天花粉一錢五分穿山甲一錢二分白芷當歸各一錢貝母七分沒藥五分乳香二分右剉作一貼酒水煎服醫鑑
立應散
治瘰癧馬刀瘡連翹赤芍藥川芎當歸滑石甘草各五錢黃芩斑猫去毒炒各三錢白丑頭末生土蜂房蜜水洗飯上蒸曬乾各二錢半川烏尖七箇右爲末每一錢濃煎木通湯調下臨臥服毒從小便出如粉片血塊是也未效再服斑猫性毒濟以烏尖或衝上麻悶嚼葱白茶淸下以解之如尿澁益元散或五苓散燈心煎湯調下宣毒後繼服薄荷丹解其風熱入門
薄荷丹
解瘰癧毒服藥從小便出後常服此薄荷皂角連翹何首烏蔓荊子三稜荊芥各一兩右爲末豉二兩半以熱醋淹豉令軟硏爲糊和丸梧子大熟水下三十丸直指
白蛇散
治瘰癧馬刀九瘻寒熱作痛白花蛇肉二兩靑皮黑丑頭末半生半炒各五錢犀角二錢半右爲末每一錢入輕粉五分硏勻五更以糯米飮調下巳時利下惡物乃病根也十日後再服後用四聖散補之永斷根入門
四聖散
治瘰癧用白蛇散取轉後用此補之海藻石決明煆羌活瞿麥各一兩右爲末每二錢米飮調下日三服下淸水盡爲妙得效
蠟礬元
治瘰癧馬刀惡瘡衛護內膜驅解諸毒自然內消神妙方見癰疽
益氣養榮湯
治懷抱抑鬱瘰癧流注日晡發熱或潰而不斂黃芪一錢半人參白朮各一錢當歸酒洗川芎白芍藥酒炒生地黃陳皮香附子貝母各七分柴胡桔梗地骨皮甘草灸各五分右剉作一貼水煎服日二次醫鑑
連翹散堅湯
治馬刀瘰癧流注遍體作核作瘡柴胡一錢半草龍膽酒炒四次土瓜根酒炒各一錢二分黃芩酒炒三次一錢當歸梢生黃芩蓬朮酒炒三稜酒炒連翹白芍藥酒炒各七分灸甘草五分黃連酒炒蒼朮各四分右剉作一貼水浸半日乃煎去枕仰臥一口作十次嚥之留一口送下丸藥別取一劑爲細末蜜丸菉豆大每百丸以煎藥水送下更以龍泉散塗之正傳
消腫湯
治馬刀瘡連翹二錢生黃芩柴胡各一錢二分天花粉黃芪各一錢當歸梢甘草各七分鼠粘子黃連各五分紅花二分右剉作一貼水煎服正傳
柴胡通經湯
治少陽經分項側有核堅而不潰名曰馬刀瘡桔梗二錢柴胡連翹當歸尾黃芩黃連幷酒炒鼠粘子三稜甘草生各一錢紅花一分右剉作一貼水煎服回春
一方
治瘰癧烏鷄卵一枚穿頂納斑猫一箇紙封其竅蒸熟去猫日一服煎五積散方見寒門送下四五枚卽效入門
外治法
凡瘰癧馬刀荏苒日久內必成膿若腫高消軟其人面色萎黃皮膚壯熱上蒸膿已成也可以鍼決核中用追毒蝕肉錠子紝之用膏貼之精義
治法以火鍼刺入核中納蟾酥膏于中外用綠雲膏貼之三日後取去核中稠膿膿盡取去核外薄膜先破初起之核一枚以絶其源服藥則後出者皆愈或不能收如銀杏者盡皆開了用藥取之其自潰者猶如木果之腐熟肉雖潰而核猶存故膿水淋漓久難得愈治法用鐵烙燒赤烙去其破核猶存者倂肉潰處次用金寶膏追去蠹惡之根遂能長肉而愈正傳
蟾酥膏
蟾酥如大豆許白丁香十五枚巴豆肉五粒寒水石寒食麪各少許右各別硏合和再硏蜜丸菉豆大每一丸或二丸三丸納入鍼竅中如膿未盡再納數丸以膿盡爲度正傳
綠雲膏
黃連大黃黃芩玄參黃柏木鱉子肉各一錢右剉香油一兩同煎焦色去滓入松脂五兩再煎成膏濾入水中扯拔如金色再熬放溫入猪膽三箇汁銅綠醋浸一宿去滓三錢攪勻如常攤貼如瘡口不乾加乳香沒藥輕粉尤妙正傳
金寶膏
去腐肉惡肉不傷良肉桑柴灰五椀以沸湯十椀淋濾取汁穿山甲煨胖二兩信砒一錢杏仁七枚三味同硏細生地黃二兩朱砂一錢輕粉麝香各半錢右將灰汁下鍋煎濃下甲末等及地黃汁候焦乾下麝香次下輕粉次下朱砂候將成膏下炒石灰末一兩以成塊子收入罐內勿見風每取付核上再付卽去舊藥倂靨卽效正傳
禁忌法
人有此患不惟懲忿窒慾其於飮食百味一切戒之直指
切忌毒藥點蝕及妄用鍼刀割破必死戒之資生
糝貼藥
凡瘰癧馬刀惡瘡宜用蠶繭散猫蝠散代灸散龍泉散蝸牛散燒灰散生獾散選用
初起未破十香膏琥珀膏二方見雜方常貼之可自消精義
治瘰癧神效方白膠香海螵蛸降眞香等分爲末糝患處外以水紙掩之一夕而退
又方未破者蜜蜂二十一箇蛇蛻七分半蜈蚣二條端午前收者右用香油四兩同熬成入光粉二兩以桑枝七條急攪候冷出火氣七日收貯每用攤紙上貼患處
此二方不須服藥只貼上五七日可便消綱目
蠶繭散
治瘰癧蠶繭三箇白朮砒礵各一錢右幷火煆爲末糝爛肉上三日其核卽下入門
猫蝠散
治瘰癧多年不愈神效猫頭骨一箇蝙蝠一箇右二味俱撒黑豆上同燒存性硏爲末乾糝入門
代灸散
治瘰癧潰爛臭不可聞鉛粉雄黃各一錢輕粉五分麝香二分右爲末用槐皮一片將鍼密密刺孔置瘡上上糝藥一撮以炭火灸熱其藥氣自然透入瘡中痛熱爲止二三次全愈醫鑑
龍泉散
治瘰癧鉛粉龍泉粉炒卽磨刀礪上粉也昆布蓬朮三稜各五錢三味酒浸炒乾右極細末熱水調塗瘡上卽效
瘰癧先出一箇用四楞鐵環定住不令出移破作口了以油紙撚紝之勿令合了以絶其瘡源其效至速如瘡不破或病人不肯破龍泉散塗之三日一易綱目
蝸牛散
治瘰癧潰與未潰皆可蝸牛不拘多少以竹簽貫穿瓦上曬乾燒存性爲末入輕粉少許取猪骨髓調勻攤紙花貼瘡上三因
一方蝸牛肉七箇丁香七粒用如上法得效
燒灰散
治同上大田螺幷殼肉燒存性爲末破者乾糝未破者油調付得效
生獾散
治同上生獾一箇取四足臍尾觜幷兩耳右燒存性爲末油調先洗瘡後塗之立效類聚
洗傅方
治瘰癧白芷荊芥煎湯溫洗拭乾貼膏藥膿汁出盡後半夏南星血竭各一錢輕粉少許爲末唾調傅得效
難治可治證
帝曰寒熱瘰癧生於頸腋者何氣使然岐伯曰此皆鼠瘻寒熱之毒氣留於脈而不去者也帝曰決死生奈何岐伯曰反其目視之其中有赤脈上下貫瞳子見一脈一歲死見一脈半一歲半死見二脈二歲死見二脈半二歲半死見三脈三歲而死見赤脈不下貫瞳子者可治也靈樞
婦人患瘰癧經調及經閉無潮熱者可治經閉有潮熱或咳者死玉燭散方見胞門治瘰癧通經日服一貼七八日自消
男子患瘰癧有潮熱有咳乃瘰癧傷證之標也故勞瘵類有曰腹中有塊頸上有核最爲難治入門
瘰癧延及胸中中府雲門肺經部分者死得效
灸法
治瘰癧以手仰置肩上微擧肘取之肘骨尖上是穴隨患邊灸七壯或二七壯神效得效
又法於掌後手腕盡處橫紋量起向臂中心直上三寸半是穴灸三壯卽效
秘法肩尖肘尖二穴卽肩髃肘髎二穴宜灸此穴疎通經絡良方
癧核上每灸七壯隔蒜片灸之尤妙資生
結核
獨形而小核者爲結核綱目
結核者火氣熱甚則鬱結堅硬如果中核也不須潰破但熱氣散則自消河間
結核在一身如腫毒者在皮裏膜外多是濕痰流注作核不散問其平日好食何物吐下後用藥散核
痰癧推動滑軟入門
結核在頸項二陳湯方見痰門加酒炒大黃桔梗柴胡連翹煎服
結核在臂二陳湯加連翹防風川芎酒芩蒼朮皂角刺白彊蠶煎水入麝香少許服行太陰厥陰之積痰則自消
遍身有核多是痰注宜加味小胃丹竹瀝達痰丸二方見痰門通用海帶丸含化丹入門
結核宜用消風化痰湯開氣消痰湯內托白斂散消解散消核丸
海帶丸
治痰核癭氣久不消海帶靑皮貝母陳皮各等分右爲末蜜丸彈子大食後噙化一丸綱目
含化丹
治耳項結核酒蒸大黃白彊蠶靑黛牛膽南星各等分右爲末蜜丸彈子大食後噙化一丸入門
消風化痰湯
治結核因風痰鬱結白附子木通各一錢南星半夏赤芍藥連翹天麻白彊蠶蒼耳子金銀花天門冬桔梗各七分白芷防風羌活皂角各五分全蝎陳皮各四分甘草二分右剉作一貼薑五片水煎服回春
開氣消痰湯
治胸中胃脘至咽門窄狹如線疼痛及手足俱有核如胡桃者桔梗便香附白彊蠶各一錢陳皮片芩枳殼各七分檳榔前胡半夏枳實羌活荊芥射干威靈仙各五分甘草四分木香三分右剉作一貼入薑三片水煎服醫鑑
內托白斂散
治腋下痰核因酒怒氣發腫痛漬膿久不差赤芍藥當歸連翹各一錢白芷白斂片芩酒炒瓜蔞仁各八分川芎天花粉乳香各七分防風桔梗柴胡各五分白蒺藜生甘草各四分右剉作一貼水煎服回春
消解散
治咽喉結核腫痛頸項不得回轉兩腋下或有塊如石硬南星半夏各一錢陳皮枳實桔梗柴胡前胡黃連連翹赤芍藥防風獨活白附子蘇子蓬朮蔓荊子木通甘草各五分右剉作一貼薑三片燈心一團同煎服回春
消核丸
治頸項耳後結核三五歲成簇不紅不腫不作膿者橘紅鹽水拌焙赤茯苓大黃酒煨連翹各一兩片芩酒炒梔子炒各八錢半夏麯玄參酒拌牡蠣煆童便淬別硏天花粉瓜蔞仁桔梗各七錢白彊蠶炒六錢生甘草節四錢右爲末湯浸蒸餠和丸菉豆大白湯下八九十丸回春
又方
治項後少陽經中疙瘡結核或赤硬腫痛生山藥一塊去皮萆麻子三箇去皮右硏勻攤貼如神海藏
治頸上塊動夏枯草末六錢甘草末一錢右和勻每服一錢至二錢茶淸調下
又方治痰核疙瘩商陸根生南星合搗爛塗之立消種杏
又方南星草烏等分爲末薑汁調塗立消回春
又大蜘蛛硏爛好酒浸去滓臨臥溫服甚效綱目
癭瘤
人身氣血凝滯結爲癭瘤癭則憂恚所生多着於肩項瘤則隨氣凝結此等皆年數深遠浸大浸長堅硬不可移者名曰石癭肉色不變名曰肉癭筋脈露結名曰筋癭赤脈交結名曰血癭隨憂愁消長名曰氣癭五癭皆不可決破決破則膿血崩潰多致夭枉三因
瘤亦氣血凝滯結聚而成初作梅李皮嫩而光漸如杯卵瘤名有六骨瘤肉瘤膿瘤血瘤石瘤脂瘤亦不可決潰肉瘤尤不可破破則殺人惟脂瘤決去其脂則愈三因
癭瘤總皆氣血凝滯結成惟憂恚耗傷心肺故癭多着頸項及肩也勞慾邪氣承經之虛而住故瘤隨處有之入門
通治癭瘤蠟礬元久服則自然消縮最妙方見癰疽直指
五癭六瘤或軟或硬無痛無痒宜破結散人參化癭丹海帶丸方見上䑛掌散神效開結散治脂瘤方枯瘤方化瘤膏南星膏諸方
服治癭瘤藥先須斷厚味
凡癭瘤疣贅等至年衰皆自內潰理於年壯可無後憂也精義
癭瘤初起通用十六味流氣飮方見癰疽單蜘蛛方久服蠟礬元外付南星膏入門
破結散
治五癭及瘤卽上海藻散堅丸也濟生
有人生癭大如茄子潮熱形瘦百治不效得此方去松蘿代眞桑寄生一倍服三五日其癭自消散而愈正傳
人參化癭丹
治癭瘤海帶海藻蛤粉昆布上四味皆焙澤瀉炒連翹各一兩猪靨羊靨卽猪羊外腎乃囊中之卵也各十枚切片焙乾右爲末蜜丸芡實大食後噙化一丸日三綱目
癭瘤多用昆布海藻海帶鹹能軟堅之藥治之醫鑑
䑛掌散
治癭海藻黃連各一兩右爲末取少許置掌中時時䑛之津液嚥下如消三分之二止藥正傳
一方海藻海帶昆布蓬朮靑鹽等分爲末蜜丸彈子大噙化嚥下日三
神效開結散
治癭瘤皆效沈香二錢木香三錢陳皮四錢眞珠四十九粒火煆猪厭肉子生猪項下喉嚨系一枚如棗大微扁色紅者四十九箇瓦上焙乾右爲末每二錢臥時冷酒調和徐徐嚥下輕者三五服效重者一料全愈入門
治脂瘤方
一種脂瘤粉紅色全是痰結用鍼決去脂粉卽愈或有如茄垂下根甚小者用藥點其蔕竢茄落卽用生肌膏貼之防其出血入門
枯瘤方
砒礵䃃砂黃丹雄黃輕粉各一錢斑猫生三十箇朱砂乳香沒藥各一錢右爲末糯米粥和丸捏作碁子㨾暴乾先灸三壯於瘤頂以藥餠蓋上以黃柏末水調貼之數月自然枯落綱目
化瘤膏
治肉中腫起生瘤漸大白斂一兩大黃川芎赤芍藥黃芩黃連當歸白礬各五錢吳茱萸二錢半右爲末鷄子黃調勻攤帛貼之類聚
南星膏
治癭瘤生天南星大者一箇細硏滴醋三五點爲膏先將鍼刺瘤上却以藥攤紙上貼之頻貼取效如無生者乾者爲末醋調用之得效
又方南星草烏爲末薑汁調付之亦佳醫鑑
又方
治氣癭鍼砂浸水缸中平日飮食皆用此水十日一換鍼砂服半年自消直指
凡海中菜皆療癭瘤結氣海藻一斤洗去鹹酒三升漬數日稍稍飮之
海藻昆布等分爲末蜜丸常含化嚥汁本草
夏枯草散癭結氣水煎頻服卽愈本草
松蘿治癭瘤水煮服之本草
治癭瘤大蜘蛛一箇擂酒頓服入門
羊靨鹿靨酒漬灸含嚥汁七日差本草
灸法
治癭灸天突三七壯又灸肩髃男左十八壯右十七壯女右十八壯左十七壯妙得效
疳瘻
漏者諸瘻之潰漏也狼瘻鼠瘻螻蛄瘻蜂瘻蚍蜉瘻蠐螬瘻浮疽瘻瘰癧瘻轉筋瘻是爲九瘻其證穿孔一深膿汁不盡風冷倂入涓涓而成漏矣直指
漏喜發於項腋及陰僻肛門之間療治失節卽生寒熱凡癰疽諸發苟有宿膿朽骨停蓄其間皆爲之漏直指
內經曰陷脈爲瘻留連肉腠者是也可用附子灸法蒜餠灸法二方見鍼灸灸之瘡口紝翠霞散或翠霞錠子紝之外貼膏藥精義
治法溫散風冷爲急宜溫解散內塞散
收水次之宜牽牛酒
生肌又次之宜龍骨牡蠣人齒犬牙加血竭乳麝髮灰內外相維生肌必矣或平肌散方見癰疽人牙散蜂房散選用
通治宜加味蠟礬丸內生肌丸乳麝雲母膏溫經丸
外治宜截疳散雄黃膏黑靈散
熏方洗方取久漏中朽骨方治心漏方取漏蟲法禁忌法
溫解散
治漏瘡散風冷蒼朮厚朴陳皮藿香半夏麯川芎白芷細辛各一錢官桂白薑甘草灸各七分右剉作一貼入薑三棗二水煎服得效
內塞散
治疳瘻瘡久不差人參黃芪當歸白茯苓防風白芷桔梗川芎遠志厚朴官桂赤小豆甘草灸各五錢附子炮一箇右爲末每取二錢溫酒調下精義
牽牛酒
引漏瘡中惡水自大腸出黑牽牛頭末二錢入猪腰子內以線札縛濕紙包慢火煨熟空心細嚼溫酒送下入門
一名猪腎酒夫水屬腎也腎虛水溢則滲漉於漏瘡行腎之水無如黑牽牛取細末入猪腎服之則借腎入腎兩得其便惡水旣泄則不復淋漓矣直指
人牙散
治漏瘡惡瘡能生肌人牙煆油髮灰雄鷄內金各等分右爲末入麝香輕粉各少許和勻濕則乾糝乾則油調付之直指
一名齒髮散入門
蜂房散
治久年漏瘡露蜂房灸黃七錢半穿山甲焦龍骨各二錢半麝香少許右爲末臘猪脂調付之入門
加味蠟礬丸
治久新諸漏象牙五錢露蜂房白殭蠶蛇退燒血竭木香各三錢乳香二錢白礬二兩右爲末黃蠟四兩熔化和勻衆手作丸梧子大溫酒下二三十丸入門
內生肌丸
治漏瘡枯白礬鹿角屑脂麻各一兩爲末蜜丸梧子大溫酒下三十丸竅塞後去鹿角加象牙一兩黃蠟和丸常服斷根入門
乳麝雲母膏
治漏瘡穿山甲一百片蚌粉同炒候焦起泡去粉取甲爲末四兩入乳香末一錢麝香末半錢夾和雲母膏十五貼和丸梧子大溫酒下三十丸直指
溫經丸
治陷脈久瘻附子二兩醋浸炮七次去皮臍厚朴官桂白朮乾薑木香甘草灸各一兩右爲末蜜丸梧子大米飮下三五十丸精義
截疳散
治年深疳瘻瘡白斂白芨黃丹密陀僧各二錢黃連一錢龍腦麝香輕粉各二分右爲末乾糝或絍之東垣
雄黃膏
治久年冷瘻油髮灰黃蠟各五錢雄黃末硫黃末各二錢半香油二兩右和勻熔化候成膏貼之直指
黑靈散
通治漏瘻露蜂房五錢牡蠣粉黃丹硫黃硏各二錢半右同炒煙盡爲末入油髮灰二錢半麝香少許右和勻糝付直指
翠霞散
治漏瘡惡瘡去毒生肌滑石五錢銅綠二錢半輕粉一錢龍腦麝香粉霜各二分半右爲末蘸紝瘡口上以膏貼之精義
翠霞錠子
治久冷漏瘡內有死肉銅綠寒水石煆滑石各三錢白礬輕粉砒礵雲母石各一錢二分半右極細末合糊爲錠子如麻黃麤細量瘡深淺紝之上貼膏藥精義
熏漏瘡方
艾葉五倍子白膠香苦練根右等分剉如燒香法置長桶內坐其上熏之入門
洗漏瘡方
凡漏瘡孔中多有穢惡常須避風洗淨白芷露蜂房或大腹皮苦參煎湯熏洗拭乾取東向石榴根皮爲末乾糝以殺淫蟲入門
凡諸瘡切忌生水洗得效
取久漏中朽骨方
久疽及痔漏中有朽骨宜取去之烏骨鷄脛骨砒礵實之鹽泥固濟火煆通紅取出去泥硏爲末飯丸粟米大以紙撚送入竅內外用膏藥封之其骨自出
治心漏方
胸前有孔常出血水謂之心漏此病醫書少載人多不知鹿茸酥灸附子炮鹽花各等分右爲末棗肉和丸梧子大空心溫酒下三十丸
取漏蟲法
取活鱔魚數條令盤屈以竹簽串定香油塗上下覆瘡上以布巾繫定良久覺痒痛不可忍取鱔入水中有蟲如線出焉未盡再覆蟲盡後以艾湯入白礬洗淨黃連檳榔末糝付治臁瘡亦妙入門
禁忌法
凡漏切忌七情房勞尤戒怒氣不然則核則大漏則水多直指
單方
治漏瘡疳瘻瘡橡斗子十二箇一實黃丹一實白礬兩藥相合定麻皮纏了燒存性硏細入麝香少許洗淨糝之名曰烏金散濟生
取蠐螬蟲剪去兩頭安瘡口上以艾炷灸之七壯一易不過七枚無不效東垣
鼴鼠燒取膏塗之最妙本草
鰻鱺魚取膏塗之幷食其肉甚效本草
鯉魚腸火灸封瘡口半日許覺痒開看蟲出差本草
煉松脂塡瘡口令滿日三易卽效本草
蝮蛇膽取汁塗之本草
肛漏多孔熟犬肉蘸藍汁食之七日差得效
灸法
久漏瘡足內踝上一寸灸三壯在上則灸肩井鳩尾東垣
冷漏多在腿足之間先雖積熱所注久則爲寒宜用附子灸法硫黃灸法二法幷見鍼灸久瘡成漏膿水不絶者亦宜灸
疥癬
疥瘡有五一曰乾疥皮枯屑起宜吳茱萸散二曰濕疥焮腫作痛流汁淋漓宜一上散三曰砂疥細如砂子或痛或痒宜剪草散四曰蟲疥痒不知痛易於傳染宜硫黃餠五曰膿疥含漿稠膿色厚焮痛宜三黃散
癬瘡亦有五一曰濕癬狀如蟲行搔之汁出二曰頑癬全然不知痛痒三曰風癬又名乾癬搔生白屑四曰馬癬微痒白點相連五曰牛癬如牛領皮厚且堅
疥癬皆血分熱燥以致風毒剋於皮膚浮淺者爲疥深沈者爲癬疥多挾熱癬多挾濕疥狀如被介甲癬狀如走苔蘚大槪相同入門
治疥宜升麻和氣飮一掃散神異膏如聖散油調立效散
治癬宜麻豆膏蝎猫膏胡粉散連粉散
通治疥癬宜一上散秘傳一擦光艾葉當歸飮子何首烏散蕪荑散浮萍散諸方
凡疥痛甚加寒水石痒加黑狗脊微痒加蛇床子有蟲加雄黃喜溫熱加硫黃
吳茱萸散
治乾疥及春月發者以此開鬱蛇床子三錢寒水石二錢半白礬吳茱萸各二錢黃柏大黃硫黃輕粉各一錢樟腦半錢檳榔一箇右爲末香油調付入門
一上散
治疥癬痛痒蛇床子炒黑狗脊卽貫衆白膠香寒水石各一兩枯白礬黃連各五錢雄黃三錢半硫黃吳茱萸各三錢斑猫十四箇去翅足右爲末臘猪脂或香油調先以蒼耳煎湯洗去痂後掌中擦藥令熱鼻中嗅二三次却擦瘡上一擦卽愈
剪草散
治砂疥蛇床子三錢寒水石蕪荑各二錢剪刀草枯白礬吳茱萸黃柏各一錢蒼朮厚朴雄黃各五分輕粉一錢右爲末香油調付入門
硫黃餠
治蟲疥及喜湯火灸熨者礬製硫黃一兩爲末用水調成餠貼磁椀底覆轉用熟艾一兩川椒三錢爲末火燃熏乾硫黃臨用先以藥湯水洗拭後用麻油調硫黃末擦之入門
三黃散
治膿疱疥瘡治熱爲主黃芩黃連大黃各三錢蛇床子寒水石各二錢白礬一錢黃丹五分輕分無名異白芷木香各三分右爲末香油調付入門
升麻和氣飮
治疥瘡痛痒乾葛二錢陳皮甘草各一錢半升麻蒼朮桔梗各一錢赤芍藥七分半大黃五分半夏當歸茯苓白芷各三分乾薑枳殼各二分右剉作一貼入薑五片燈心十五莖水煎服入門
一掃散
治一切瘡疥藜蘆皮三錢蚌粉鉛粉各一錢半雄黃七分輕粉一錢右爲末別用大鯽魚一箇入香油煎候熟去魚攤冷調藥擦瘡得效
神異膏
治同上全蝎七箇皂角二錢巴豆去皮七箇蛇床子末三錢雄黃別硏三錢輕粉一字淸油一兩黃蠟半兩右先用全蝎皂角巴豆入油煎變色去三味入蠟熔化放冷入雄黃蛇床輕粉和勻成膏先以藥水洗瘡拭乾後乃上藥擦之神效得效
如聖散
治肺藏風變生瘡疥浸展胡粉一兩黃連七錢半蛇床子五錢水銀二錢半右爲末生麻油調塗局方
油調立效散
治濕疥浸淫久不差輕粉綠礬黃柏硫黃各等分右爲末生麻油調洗瘡後塗擦局方
麻豆膏
通治諸癬麻油二兩入巴豆肉萆麻子肉各十四粒斑猫七粒熬煎至枯黑色去滓却入白蠟五錢蘆薈末三錢攪勻成膏塗擦之入門
遍身生癬獨莖羊蹄根別搗白礬末以米醋調成膏塗擦之加輕粉黃丹尤妙
蝎猫膏
治牛皮癬全蝎斑猫各十枚巴豆肉二十枚香油一兩右同熬候色焦者先去之去盡三物了乃入黃蠟一錢候熔收貯朝擦暮愈不損皮肉綱目
一方治遍身牛皮癬川烏草烏何首烏白芷蘇木各等分右麤剉入臘猪脂同熬至白芷焦色去滓候冷入鹽少許常挑一匙空心酒調下得效
胡粉散
治癬神效胡粉硫黃雄黃各二錢半砒礵一錢二分半大草烏生一箇斑猫一箇蝎梢七枚麝香少許右爲末先以羊蹄根蘸醋擦動患處次用藥少許擦之得效
連粉散
治風癬濕瘡黃連胡粉黃柏黃丹枯白礬各五錢輕粉龍骨爐甘石各五分右爲末乾糝或油調塗
秘傳一擦光
治疥癬及諸般惡瘡神效白礬枯六錢蛇床子苦參蕪荑各五錢雄黃硫黃川椒大風子肉各二錢半輕粉樟腦各一錢右爲末生猪脂調付正傳
當歸飮子
治遍身疥癬腫痒流膿當歸赤芍藥川芎生地黃防風荊芥白蒺藜各一錢二分何首烏黃芪甘草各七分右剉作一貼入薑三片水煎服入門
何首烏散
治遍身疥癬瘙痒荊芥穗威靈仙蔓荊子蚵蚾草卽稀薟何首烏防風甘草各等分右爲末每取二錢溫酒調下
蕪荑散
治疥無問新久亦治癬白蕪荑一兩檳榔吳茱萸各五錢硫黃二錢右爲末猪脂或香油調擦之本事
浮萍散
治諸疥癬及癩瘡浮萍四兩當歸川芎赤芍藥荊芥穗麻黃甘草各二錢右剉分作二貼入葱白三莖豆豉六十箇同煎服出汗醫鑑
洗藥
治疥癬瘙痒生瘡細辛荊芥白芷川芎黃芩防風地骨皮甘草各等分右麤末每取二兩水二大椀煎十餘沸承溫淋溻患處名曰八仙散精義
何首烏陳艾等分濃煎浸洗治遍身疥癬本草
冬瓜藤煎湯浸洗亦佳本草
溫泉浴最妙本草
單方
硫黃生用治疥癬及惡瘡嗅其臭不止可愈疥瘡本草
雄黃治疥癬殺蟲爲末付之本草
水銀滓硏臘猪脂擦疥殺蟲立效得效
藜蘆治疥癬作末生麻油調塗本草
羊蹄根治疥癬爛搗和醋付之妙本草
治頑癬槿樹皮加巴豆斑猫入砒少許爲末水調付
脂麻生取油付疥癬及惡瘡甚妙本草
牛皮癬久皮鞋底燒灰入輕粉少許油調付入門
田螺煮熟取肉用酒酵炒熟食除一生瘡疥回春
臘猪脂生礬杏仁加輕粉少許搗擦治疥癬妙綱目
鵓鴿治久患瘡疥食之甚良本草
治遍身疥癬硫黃蛇床子白礬各二錢水銀滓三錢右爲末薑汁調擦立效回春
鍼灸法
治瘡疥頑癬取絶骨三里間使解谿委中或鍼或灸綱目
手疥取勞宮灸大陵綱目
渾身瘡疥取曲池合谷三里絶骨行間委中綱目
治癬八月八日日出時令患人正當東向戶長跪擧兩手持戶兩邊取肩頭小垂際骨解宛宛中左右兩火俱下灸七壯七日愈資生
一女子兩股間濕癬下至膝痒痛流黃水百藥不效戴人以鍼當痒時刺百餘處血出盡煎鹽湯洗之四次方除蓋濕淫於血不可不鍼也子和
癩頭瘡
頭上生瘡如癩防風通聖散方見風門爲末酒浸焙三次食後白湯調服日三
鹽湯溫洗一上散方見上付之久不愈者神效
頭瘡宜服酒歸飮外用雄黃水銀等分爲末臘猪脂半生半熟調付之濕爛者燕窠土黃柏爲末乾糝入門
白禿頭瘡宜神應膏醫鑑
頭面瘡密陀僧硫黃各二錢輕粉少許右爲末猪脂調付
又方臘月馬脂油塗擦極妙
又方松皮灰五錢黃丹白膠香各二錢半枯白礬大黃黃柏各一錢二分右爲末熱油調付
小兒癩頭瘡松脂一兩懸龍尾黃丹各三錢白芷五錢松樹皮水銀雄黃白礬各二錢右爲末別用香油入亂髮煎爛調勻付之
又方爛木耳爲末蜜調付
又炭燒紅淬長流水令熱洗之
又胡荽子伏龍肝懸龍尾黃連白礬爲末油調付連床散如聖黑膏亦佳
又兎絲子或蒺藜子煎湯洗之本草
酒歸飮
治頭瘡酒當歸白朮各一錢半酒芩酒芍藥川芎陳皮各一錢酒天麻蒼朮蒼耳各七分半酒黃柏酒甘草各四分防風三分右剉作一貼水煎日三服服後穩睡片時入門
神應膏
治白禿頭瘡羊糞燒存性爲末用雁油調塗一二次卽愈醫鑑
連床散
治小兒癩頭瘡及身上諸瘡黃連五錢蛇床子五倍子各二錢半輕粉少許右爲末荊芥湯洗後油調付
如聖黑膏
治小兒白禿頭瘡豆豉半升草龍膽蕪荑各二錢半右燒存性爲末香油半斤熬至四兩下藥調勻付之神效得效
人面瘡
多生膝上亦有臂上生者古書云寃業所生須淸心悔過內服十六味流氣飮方見癰疽久者大苦參丸腎氣丸方見虛勞外用貝母爲末付之着痂而愈入門
人身有瘡如人面面目口鼻皆具昔有一人左膊上生瘡以物食之皆能食灌以酒則面亦赤色醫者敎以歷試諸藥皆無苦至貝母其瘡乃聚眉閉口其人喜曰可治卽取貝母末和水灌入口中數日成痂而愈本事
大苦參丸
治人面瘡及膁瘡苦參二兩防風荊芥白芷川烏生赤芍藥何首烏川芎獨活梔子皂角蔓荊子赤茯苓山藥白蒺藜黃芪羌活白附子各五錢草烏炮一錢半右爲末水煮麪糊和丸梧子大每服五七十丸空心酒下不飮酒以茶代入門
陰蝕瘡
夫陰瘡大槪有三等一曰濕陰瘡二曰妬精瘡三曰陰蝕瘡亦曰下疳瘡也
濕陰瘡者由腎虛風濕邪氣承之瘙痒成瘡浸淫汁出狀如疥癬
妬精瘡者由壯年久曠房室思色動慾以致敗精流入莖內陰上生瘡赤腫潰爛作臼痛痒妨悶
陰蝕瘡者由熱結下焦經絡澁滯或婦人子宮有敗精停留或月水未斷與之交合房勞後又不洗浴邪穢留滯遂令陰莖連睾丸腫痛小便如淋經久潰爛侵蝕肌肉膿血不止遂成下疳瘡久不愈則必成楊梅瘡宜服仙遺粮湯方見上預防之寒熱尿澁宜八正散方見小便濕熱甚則腫痛尿澁莖中痒痛或出白津宜龍膽瀉肝湯方見前陰腫潰後八物湯方見虛勞加柴胡梔子知母久服入門
下疳瘡日久不愈或成便毒或損爛陽物多致危篤俗云疳瘡未已便毒復來生也醫鑑
陰頭腫痛生瘡名爲下疳乃督任衝三脈之會其瘡一生則便毒厲風瘡次第而來先宜升麻葛根湯方見寒門發出繼服凉血解毒丸卽愈不必服輕粉毒藥醫鑑
妬精瘡初發在陰頭如粟拂之卽痛甚出淸膿作臼孔蝕之大痛婦人有生於玉門內正似疳蝕瘡但不痛爲異醫鑑
治法以大豆甘草湯漬之洗毒散煎湯浴之磨風膏溫潤之精義
通用消疳敗毒散凉血解毒丸回春
凉血解毒丸
治下疳瘡苦參四兩黃連二兩連翹一兩半大黃一兩二錢半惡實生乾地黃白芷各一兩防風石膏各五錢右爲末荊芥煎湯打糊和丸梧子大空心溫水下百丸回春
消疳敗毒散
專治下疳瘡柴胡一錢半黃柏赤芍藥赤茯苓木通草龍膽各九分連翹荊芥黃連蒼朮知母各七分防風獨活各六分甘草三分右剉作一貼燈心一團水煎服回春
洗瘡藥
凡下部諸瘡常須藥湯淋洗以去膿汁惡水宜洗疳湯大豆甘草湯洗毒散洗下疳方諸方
洗疳湯
治下疳瘡川練子黃連瓦松川椒葱根艾葉右等分煎水以靑布蘸洗立效醫鑑
大豆甘草湯
治陰蝕下疳瘡甘草一兩赤皮葱三莖黑豆一合槐條一握右濃煎取淸候溫浸浴日二精義
洗毒散
治陰蝕瘡及諸般惡瘡蛇床子地骨皮大薊麻黃荊芥防風枯白礬各三錢葱白三莖煎湯溫洗
洗下疳瘡方
黃柏黃連當歸白芷獨活防風朴硝荊芥各三錢入銅錢五十文烏梅五箇鹽一匙同煎取湯日洗四五次乃付糝藥入門
糝付藥
藥水淋洗後乃用糝付之藥宜柏蛤散津調散鳳衣散旱螺散截疳散方見上珍珠散磨風膏或糝或付諸方
柏蛤散
治下疳濕瘡黃柏以磁鋒刮取末蛤粉右末等分糝上卽愈蓋黃柏去熱蛤粉燥濕也入門
津調散
治妬精瘡黃連款冬花等分右爲末先以地骨皮蛇床子煎水洗拭乾乃津調付入門
鳳衣散
治下疳瘡鳳凰衣煆卽鷄抱卵殼黃丹各一錢輕粉片腦各少許右爲末乾糝或鴨子淸調付入門
旱螺散
治同上白田螺殼煆入腦麝輕粉各少許右爲末香油調搽入門
治妬精瘡溪港中陳久殼爲炒得效
珍珠散
治下疳瘡黃連黃柏乳香沒藥孩兒茶輕粉鉛粉五倍子炒眞珠象牙各等分爲末以米泔洗後糝上醫鑑
磨風膏
治陰蝕瘡蛇床子五錢大風子十四箇杏仁二十箇枯白礬樟腦各二錢川椒輕粉水銀各三錢雄黃一錢半銀硃一錢右爲末生麻油和丸彈子大每用少許呵洋遍擦之入門
一方
治下疳瘡幷玉莖蝕了盡用此藥也長出來如初只小元首耳黑鉛五錢化開投汞二錢半硏不見星入寒水石三錢半輕粉二錢半鵬砂一錢右爲極細末先以葱艾椒煎水洗患處乾糝之亦治舌被人咬斷有效如神回春
又方
治年少陽道興强當泄不泄不泄强泄脹斷嫩皮初如鍼眼畏疼不敢泄刮日久連莖潰爛痛楚日甚用荊芥黃柏甘草生葱地骨皮煎水洗去膿靨以訶子燒灰入麝香少許乾糝患處仍斷房事臨睡喫冷水勿令陽道興起脹斷瘡靨靨堅自安矣得效
又方
莖頭三五孔小漏瘡出血微膿油髮灰津唾調付仍米飮調服一錢甚妙直指
外腎疳瘡鷄卵殼黃連輕粉爲末香油調塗得效
妬精瘡陰蝕瘡油髮靑黛麝香少許右爲末或糝或津唾調付精義
陰莖上生瘡取月經布燒灰蜜調塗卽愈入門
下疳瘡蝸牛焙乾枯白礬爲末濕則乾糝或油調付回春
不治證
下疳瘡重者心中㽱痛悶絶虛煩甚者不治入門
膁瘡
生於兩脚腫爛臭穢步履艱辛此瘡生於膁骨爲重以其骨上肉少皮薄故難愈治法當先取蟲然後外貼膏藥內服蠟礬丸方見癰疽之類須翹足端坐勿多行履庶可全愈醫鑑
膁瘡生兩膁上初起焮腫作痛三陰虛也宜八物湯方見虛勞若患處黑黯惡寒少食屬肝腎虛宜八味丸方見虛勞久不愈者大苦參丸方見上入門
外膁瘡先以葱湯洗次貼龍骨膏或馬齒膏濕熱者窯土膏
內膁瘡先以鹽湯洗次貼蠟礬紙
內外通用爐灰膏方見雜方點去瘀肉後貼黃蠟膏入門
膁瘡及脚膝生瘡局方虛損門黃芪丸方見虛勞服之卽愈海藏
內外膁瘡宜粉麝散神捷膏馬齒膏翠玉膏白膠香散貼藥三方鍼法洗法取蟲法諸方
龍骨膏
治外膁瘡龍骨乳香沒藥密陀僧各二錢海螵蛸一錢半皂角子五箇燒存性右爲末用綿紙兩重以鍼揷亂孔香油調藥夾內縛貼瘡上隔日翻貼之入門
馬齒膏
治膁瘡馬齒莧煎取汁一釜入黃蠟五兩再熬成膏塗之入門
窯土膏
治外膁瘡久年窯竈土或竈心黃土黃柏赤石脂黃丹各五錢輕粉乳香沒藥各一錢右爲末香油調成膏先以茶淸洗後油紙攤藥貼之以巾縛定縱痒不可忍直待結痂去之未愈再貼入門
竈心土以燥濕淸熱黃柏之辛以散火邪乳香沒藥以散瘀血可謂十全矣
蠟礬紙
治內膁瘡神效綿紙疊十二重看瘡大小剪成方片以紙撚釘住別用麻油二兩入川椒四十九粒慢火熬黑去渣入槐枝四十九寸煎枯黑去渣入黃蠟一兩枯礬一錢輕粉二分竢熔化卽入前紙令油滲透勿令焦黃取起貼時先以藥水洗拭用紙齊遝貼上以巾緊縛周時取下近瘡紙一重候紙取盡則瘡全愈入門
黃蠟膏
治內外膁瘡香油一兩入油髮如梅大熬消化入白膠香三錢黃蠟一兩熔化入龍骨赤石脂血竭末各三錢攪勻候冷盛磁器每用捏作薄片貼瘡上絹帛縛定三日後翻過貼之入門
粉麝散
治外膁瘡臭爛數十年不愈生龜殼一箇醋一椀塗灸醋盡爲度火煆放冷右爲末入輕粉麝香各一錢和勻先以葱湯洗後塗上得效
神捷膏
治內外膁瘡久年不愈淸油半斤先煎入黃蠟一兩松脂五錢熬至成珠候冷入乳香沒藥輕粉血竭孩兒茶枯白礬龍骨煆各三錢川椒四錢右爲末攪勻收貯先以藥水洗淨用油紙以鍼刺孔攤藥貼瘡上二日換三次二日後一日換一次每換藥必洗淨貼上醫鑑
翠玉膏
治膁瘡瀝靑四兩黃蠟銅綠各五錢沒藥三錢右將香油半斤同黃蠟瀝靑於火上熔化次下銅綠沒藥末旋旋攪勻成稠將藥傾冷水中看瘡大小捻作餠子貼之以帛繫定三日一易綱目
白膠香散
治內外膁瘡白膠香赤石脂枯白礬各五錢黃丹乳香沒藥輕粉各二錢右爲末乾糝或油調付入門
單方
治膁瘡黃蠟一兩猪膽一箇輕粉二錢右熔化和勻攤油紙上貼之
又方白膠香黃柏軟石膏各一兩靑黛五錢龍骨一錢右爲末香油調付
又方羯羊屎燒存性五錢石膏二錢半赤石脂一錢二分右爲末香油調付以巾包定除根
冷膁瘡鹿角灰油髮灰乳香爲末淸油調付得效
膁瘡成臼久不乾好砂糖屑津調塗付日二次三日愈得效
紅絹蠶空繭幷燒灰胡粉各三分眞珠煆二分枯礬髮灰白麪各一分右爲末黃蠟二兩熔化調勻貼之神效回春
鍼法
膁瘡色紫黑先以三稜鍼刺去惡血冷水洗淨乃貼膏藥忌日光火氣陽氣如有黑腫未盡可再出血以紫黑血盡爲度綱目
熏洗方
治膁瘡臭爛先以海桐皮石榴皮煎湯洗後牛蒡子半兩硏爲末燒熏之無海桐皮則地骨皮代之得效
槐枝葱白川椒煎湯或茶淸淋洗挹乾後乃貼膏藥得效
取蟲方
久膁瘡宜取蟲生鱔魚數條以淸油塗腹下置瘡上盤屈以帛繫定少頃覺痒不可忍然後取視腹下有小竅皆蟲也未盡再付却用死人脚脛骨燒灰油調付得效
久膁瘡蠡魚腸以五味火上灸貼蟲出卽去之本草
腎臟風瘡
初起兩足時熱脚跟作痛多於內脛或膁上生瘡如癬漸大失治則延及脛股遍身者有之以腎氣丸方見虛勞爲主佐以四生散方見風門黃芪丸方見虛勞外付白膠香散方見上
四生散末每取二錢入猪腎內煨熟空心鹽湯嚼下尤妙入門
血風瘡與腎藏風瘡相類乃三陰經風熱鬱火血燥所致瘙痒不常膿水淋漓潮熱盜汗宜四物湯方見血門加浮萍黃芩或當歸拈痛湯方見足部外治磨風膏方見上大馬齒膏塗之入門
下疰瘡亦與腎藏風瘡相類生於脚脛或打撲而成其瘡口狹皮內極闊皮薄如竹膜極痒痛黃水淋漓積年不愈又染易他人患者須忌房室取韭菜地地龍糞爲末入輕粉淸油調付或白犬血塗之又付檳榔散入門
腎藏風宜服活血驅風散外用鷄心散得效
大馬齒膏
治兩足血風瘡馬齒莧焙乾五錢黃丹黃柏枯礬孩兒茶各三錢輕粉一錢右爲末桐油或麻油調勻攤油紙上先以藥水淋洗挹乾後乃貼之入門
檳榔散
治足上生瘡潰爛臭穢全蝎七箇斑猫十四箇巴豆肉十四粒檳郞一箇香油一兩半右慢火煎先入蝎次入猫次入豆次入檳見豆黑色入蠟一兩候熔去滓只取蠟油入黃柏灸蛇床子各二錢雄黃硫黃黃丹海螵蛸各一錢白膠香黃連杏仁輕粉各半錢右爲末入蠟油中調勻藥水洗瘡付之立效得效
活血驅風散
治腎藏風瘡痒痛此由肝腎虛爲風濕所侵也蒼朮炒杜冲薑汁炒肉桂天麻薏苡仁橘紅檳郞厚朴枳殼各六分當歸川芎白芷細辛白蒺藜炒桃仁白芍藥半夏五靈脂甘草各五分右剉作一貼薑五片棗二枚同煎入乳香末少許空心服得效
鷄心散
治腎藏風發瘡疥鷄心檳郞二箇破開以黃丹三錢合在內濕紙裹煨全蝎六箇硫黃四錢入輕粉靑黛各半錢麝香少許右和勻磁器收貯每用少許淸油調抹兩掌掩外腎女掩兩乳各睡至醒次日又用之經驗得效
單方
脚肚上生瘡漸大爬搔不已痒不可忍石榴根皮煮取膿汁稍冷拂瘡上冷如氷雪卽成痂得效
浸淫瘡
初生甚小先痒後痛汁出浸淫濕爛肌肉延至遍身用苦練根燒存性爲末猪脂調付濕則乾糝先用苦參大腹皮煎湯洗之入門
浸淫瘡從口流向四肢者可治從四肢流來入口者不可治仲景
小兒浸淫瘡宜用苦瓠散綱目
苦瓠散
苦瓠二兩蛇蛻燒灰蜂房微炒各五錢梁上塵一合右爲末油調攤帛貼之綱目
單方
卒得浸淫瘡不早治周身則殺人胡麻生爛嚼付之本草
小薊爛搗新水調付乾則易本草
秫米熬黃杵末水調付之本草
鷄冠熱血付之本草
胡燕窠中土水和付之本草
凍瘡
冬月凍傷成瘡流水俗呼爲凍瘡宜用生附散白斂散如神散臘享膏諸方
凍耳瘡爛貝母末乾糝之入門
足凍爛生瘡黃丹猪脂調付得效
足跟凍瘡潰破以川椒煎湯洗刮去腐肉鍼刺出血馬勃末調牛骨髓付之綱目
凍瘡雄雉鷄腦一枚入黃蠟等分淸油減半熬膏塗之入門
五倍子煎湯洗後取兎腦髓雀腦髓付之本草
生附散
治凍瘡爛痛生附子爲末麪水調付之綱目
白斂散
治凍耳成瘡黃柏白斂各五錢右爲末鹽湯洗後油調付之得效
如神散
治凍瘡皮爛不可忍大黃細末新水調塗瘡上痛止立效綱目
臘享膏
治凍瘡猪脂猯油各二兩半香油二合半海松子油一合松脂黃蠟各三兩七錢半右各煉去滓和合成膏先以藥水洗後塗之俗方
湯火瘡
凡湯火燒傷初時强忍痛急向火灸强忍一時卽不痛愼勿以冷物搨之使熱毒不出免爛人筋骨用寒水石三兩半黃柏黃連黃芩梔子大黃赤石脂各五錢片腦少許右爲末鴨子淸調付酒調亦可入門
湯火瘡宜赤石脂散保生救苦散黃柏散氷霜散四黃散諸方
火燒以好酒洗之以鹽付上
皮脫者酒熬牛皮膠付之
湯傷者以淋過第二次灰滓付之
熱酒傷者糯米粉炒黑末酒調付之
湯火燒瘡大黃當歸油調付
赤石脂散
治湯火傷瘡赤石脂寒水石大黃各等分右爲末新水調塗之
保生救苦散
治湯火熱油所傷爛痛寒水石大黃黃柏各等分右爲末生麻油調塗或乾糝東垣
黃柏散
治同上鷄子殼黃柏朴硝大黃寒水石各等分右爲末新水調塗之得效
氷霜散
治湯火熱油所傷皮爛肉痛寒水石朴硝靑黛牡蠣煆各五錢輕粉半錢右爲末新水或油調塗之
四黃散
治同上大黃黃芩黃連黃柏白芨各等分右爲末新水調塗之
單方
湯火瘡黃蜀葵花爲末油調付妙或滴水硏爛付亦佳正傳
經霜桑葉焙爲末香油調付正傳
側柏葉搗爛如泥冷水調塗以帛繫定二三日愈本草
生梨切片貼之不爛止痛本草
生胡麻爛搗如泥付之本草
生白礬爲末香油調塗醫鑑
湯火傷及熱油傷白蜜塗之竹中白膜貼之日三痛立止卽愈本草
醋泥付之無痕豆醬汁付之妙本草
翻花瘡
翻出一肉突如菌或如蛇形長數寸雄黃爲末付之內服十全大補湯或八物湯二方幷見虛勞倍參芪歸朮外用藜蘆爲末猪脂調塗日一易候元氣漸復腫毒將盡時塗之則努肉自入否則雖入復出若誤用鍼刀蝕灸必危愼之入門
中品錠子專治翻花瘡入門
一名綿花瘡一名廣東瘡川芎天花粉各五錢輕粉二錢半朱砂雄黃各一錢二分半麝香五分右爲末蒸餠和丸菉豆大每服七丸至九丸溫酒下正傳
中品錠子
專治翻花瘡及癭瘤白礬三兩八錢半乳香沒藥各五錢半朱砂三錢牛黃七分半䃃砂五分熟五分生砒礵一兩半火煆黑煙止用淡靑煙右爲末麪糊和勻捻作錠子量瘡揷入入門
單方
治翻花瘡馬齒莧燒灰猪脂調付本草
柳枝葉濃煎作膏塗之本草
漆瘡
人有惡漆者因見漆中毒生瘡面痒而腫遍身焮痛生蟹取黃塗之得效
石蟹取汁頻塗之本草
臘茶末油調付柳枝葉煎湯洗入門
芒硝湯浸冷洗之千金
鐵漿頻洗卽差本草
井中苔搗付之本草
川椒煎湯洗之卽愈本草
生薑眞汁付之亦可
鷄子黃塗之本草
韭葉硏付之本草
紫蘇葉搗爛擦之綱目
軟癤
痤小癤也世謂之熱癤大如酸棗或如豆色赤而內有膿血也綱目
宜用猪頭散三物散大黃膏
鷄抱卵殼燒灰入輕粉少許油調付之得效
大枳殼一枚去瓤磨令口平以稠麪糊塗四脣覆貼癤上自破膿出甚妙得效
猪頭散
治軟癤愈而復作野蜂房二三箇燒爲末別用巴豆肉三七粒淸油煎三沸去豆取油調蜂房末付之立效
又枯白礬末油調付亦效此方療病有效人以猪頭爲謝故名之得效
三物散
治鬢邊生軟癤名發鬢有數年不愈用此極妙猪頸上毛猫頸上毛各燒存性各一撮鼠屎一枚右爲末加輕粉少許淸油調付得效
大黃膏
治軟癤大黃黃柏當歸各等分右爲末以生地黃汁調塗之俗方
有名無名諸惡瘡
葡萄瘡天行斑瘡月蝕瘡內疳瘡瘑瘡走皮㿐瘡白蛇纏瘡魚目瘡熱毒瘡火斑瘡此皆有名瘡也
此外皆無名諸惡瘡也
又有洗瘡法殺蟲法生肌法諸瘡中風水作痛法
葡萄瘡
瘡頭如葡萄色四圍腫起先追膿盡次用氷梅罨之神愈綱目
天行斑瘡
人身發天行斑瘡一身周匝如火瘡皆戴白漿不治則數日必死差後瘡瘢黯一歲方滅此惡毒之氣所爲取好蜜煎升麻數數洗拭塗之本草
又煮葵菜葉以蒜虀啖之數日卽止綱目
月蝕瘡
小兒多有之生耳後隨月盛衰胡粉炒黃枯白礬黃丹黃連輕粉各二錢乾臙脂一錢麝香少許右爲末香油調塗入門
又黃連枯礬末付之妙本草
內疳瘡
生於口上顎初發如蓮花根蔕小而下垂乃大治法以鉤刀決其根燒鐵烙以止其血次以雄黃輕粉粉霜白芷白斂爲末付之以槐枝作枕支其牙頰間毋使口合一兩時許瘡瘢定合口自便次日出膿生肌散付之入門
瘑瘡
生手足間相對如新茱萸痒痛坼裂有孔如蝸久不愈杏仁乳香各三錢硫黃輕粉各一錢半右爲末麻油三錢入黃蠟五錢熔化入前藥末攪煎成膏塗之入門
走皮㿐瘡
生滿頰項發如豆梅蔓延兩耳流汁濕爛先用桑寄生無則桑耳代之桑根皮各一握白芷黃連各少許煎湯洗之候血盡次用皂莢竹筍皮燒存性黃柏白芷藍葉等分爲末淸油調塗神效入門
手㿐瘡皂角枯礬輕粉黃柏黃連爲末敷之入門
小兒胎㿐頭生紅餠瘡先以艾葉白芷大腹皮葱白煎湯洗後生藍葉生艾葉入蜜搗付入門
蛇纏瘡
身上生瘡有頭尾儼似蛇形初起宜隔蒜於頭上灸之雄黃爲末醋調付之又酒調服之入門
遍身生瘡狀如蛇頭取蠟礬丸方見癰疽每服百丸大有神效入門
魚目瘡
遍身生瘡如魚目無膿又名征虜瘡升麻剉水濃煎入蜜二三匙鵝翎蘸拭洗瘡得效
熱毒瘡
遍身生熱毒瘡痛而不痒粘着衣被夜不得睡菖蒲作末厚布席上恣臥其間不五七日其瘡如失應手神驗本草
宜用紫草膏葵花散諸方
火斑瘡
人常近火則多生火斑瘡出汁痛痒黃柏薄荷葉爲末糝之卽安或煎湯洗亦佳得效
諸般惡瘡
諸般遍身瘡及惡瘡出膿血痛痒宜凉血飮又平血飮合人參敗毒散方見寒門連翹飮疎風解毒散合掌散松脂貼散二黃膏貝母膏金華散爐灰膏靑金錠子一掃光生肌散黃蠟膏洗藥方殺蟲方生肌方諸瘡中風水方單方諸方
平血飮
治諸瘡遍身出膿血痛痒卽升麻葛根湯方見寒門加天麻蟬殼也右剉與人參敗毒散合和加生薑薄荷生地黃麥門冬煎服得效
凉血飮
治血熱生瘡赤芍藥黃芩川芎荊芥生芐麥門冬天花粉甘草各一錢右剉作一貼入燈心十莖竹葉十片煎服得效
連翹飮
治惡瘡遍身痛痒及血風瘡連翹赤芍藥當歸荊芥防風惡實川芎梔子黃芩瞿麥木通生乾地黃瓜蔞根麥門冬甘草各七分右剉作一貼入燈心一塊水煎服得效
疎風解毒散
治遍身瘡痒痛白芷細辛蒺藜子炒麻黃檳榔當歸鬚生乾地黃川芎赤芍藥獨活白牽牛微炒桑白皮炒蒼朮炒枳殼甘草灸各七分右剉作一貼入黑豆七十粒紫蘇五葉生薑五片同煎服直指
紫草膏
治熱毒瘡紫草茸黃連黃柏漏蘆各五錢赤小豆末菉豆粉各一合右爲末猪脂或淸油調日三付直指
葵花散
治一切熱瘡鬱金黃連黃柏梔子葵花各等分右爲末冷水調膏貼之神效得效
合掌散
治遍身生瘡百藥不效檳榔五箇爲末硫黃生硏五錢輕粉半錢右爲末每一錢安手掌內油調夜臥時塗外腎不得洗手但擦手令乾一二日卽愈得效
松脂貼散
治一切惡瘡及無名瘡黃柏黃連松脂明者膩粉土蜂窠以泥做者甘草各一錢右爲末別取水銀一錢放在掌心以唾擦爲泥入磁器中和藥末及淸油令如稀餳先以藥水洗瘡拭乾塗之卽愈治疥尤妙得效
二黃膏
治一切惡瘡淸油三兩煎巴豆肉二十粒微黑色去豆入黃蠟一兩熔化又入硫黃雄黃末各一錢和勻成膏以藥水洗瘡後擦付二三次神效得效
貝母膏
治諸惡瘡貝母三錢半半夏生用南星生用五倍子白芷黃柏苦參各二錢半黃丹一錢半雄黃一錢右爲末蜜水調付或乾糝直指
金華散
治一切濕熱惡瘡亦療小兒黃丹一兩黃柏黃連各五錢輕粉一錢右爲末藥水洗後糝之貼之
爐灰膏
治一切惡瘡除去瘀肉最妙方見雜方
靑金錠子
治諸惡瘡膿出不快及多年疳瘻瘡白丁香銅綠䃃砂粉霜輕粉各五分麝香龍腦各一字右爲末麪糊和撚作錠子紝入瘡口中或糝付亦可精義
一掃光
治小兒頭瘡及多虱子瘙痒成瘡膿水不止細茶水銀各一錢同硏細牙皂川椒各二錢右爲末油調擦上回春
生肌散
治一切瘡斂口大效寒水石煆滑石各一兩烏賊骨龍骨各五錢密陀僧枯白礬乾臙脂定粉各二錢半右爲末乾糝瘡中妙精義
黃蠟膏
治諸瘡能生肌香油黃蠟松脂各等分右熔化待凝貼之加油髮灰尤妙俗方
洗藥方
治諸般惡瘡黃柏茵蔯荊芥葱白藿香煎水淋洗爲妙得效
洗諸般惡瘡毒艾葉細茶葱白桃枝柳枝川椒濃煎湯入鹽頻洗回春
殺蟲方
治惡瘡有蟲膽礬輕粉乳香各一錢䃃砂雄黃土蜂房各二錢龍骨虎骨白礬露蜂房各二錢半麝香五分片腦一字右爲末藥水洗後付之神效海藏
諸瘡殺蟲檳榔五錢黃連二錢半穿山甲五片燒灰麝香一字右爲末茶淸調塗得效
諸惡瘡有蟲須用斑猫藜蘆入門
生肌方
凡治惡瘡令生肌宜用生肌散翠霞散黃蠟膏三方見上
凡看瘡內肉黑色勿上生肌散宜用消蝕之藥直待黑肉去盡方可上生肌散入門
如開瘡口用生砒去死肉用煆砒生好肉去砒加枯白礬入門
諸瘡中風水發腫痛
凡瘡瘍未合風入爲破傷風濕入爲破傷濕二者害人最急宜愼之三因
諸瘡入皂角水及惡水熱痛不止皂角子燒存性硏二錢半砂糖末五錢和勻如膏貼瘡上本草
諸瘡中風水疼腫鯉魚目燒灰硏付汁出卽愈諸魚目幷得本草
又方川椒一升和麪作餠灰火煨熟斷開口封合瘡上冷則易出水卽差本草
又方桑柴灰淋汁漬之冷復易本草
又方葱白連鬚煮湯洗之或連莖葉煨硏罯付本草
又方薤白搗爛火灸令熱付瘡上以帛裹定冷則易出水卽差本草
單方
治惡瘡及諸瘡生胡麻油塗之妙生麻油亦可本草
馬齒莧爛搗付上便愈本草
熊膽汁塗之妙犬膽亦可本草
蟾蜍燒灰油調付諸惡瘡甚妙本草
久遠惡瘡不差蛇蛻皮燒灰猪脂調付本草
朝生暮落花一名鬼蓋卽朝菌也生糞穢處如菌作末和油塗之甚佳牛糞上黑菌尤佳本草
一切惡瘡蜣蜋十枚端午日收乾作末油調付本草
臘猪脂療惡瘡和雄黃輕粉付之妙正傳
鼴鼠膏主惡瘡塗之妙本草
經霜芭蕉葉爲末香油調付
石灰淋取汁溫洗妙本草
雄黃硫黃治惡瘡爲第一本草
一婦人臍下連二陰患惡瘡熱痒而痛大小便澁出黃汁百治不差有人敎先以溫水洗拭取馬齒莧四兩靑黛一兩同硏勻付瘡上乾則易新者仍服八正散方見小便二十日全愈本草
諸惡瘡貝母末入雄黃少許糝之本草
雜病篇卷之九
諸傷
金刃傷
金瘡腸斷者視病淺深各有生死腸一頭見者不可連也若腹痛短氣不得飮食者大腸一日半死小腸三日死腸兩頭見者可速續之先以鍼縷如法連續之斷腸便取鷄冠血塗其際勿令氣泄卽推納之但出不斷者作大麥粥取汁洗腸以漬納之且作粥淸稍稍飮之二十餘日乃喫糜粥百日後乃可進飯病源
金瘡失血其人當苦渴然須忍之常令乾食可與肥脂之物以止其渴又不得多飮粥則血溢出殺人也又忌嗔怒及大言笑動作勞力及食鹹酸熱酒熱羹輩皆使瘡痛衝發甚者卽死聖惠
凡金瘡及折傷不可飮冷水血見寒則凝入心卽死
不治證
十不治證凡被傷入於肺者縱未卽死二七難過
左脇下傷透內者
腸傷斷一半可醫全斷不可治
小腹下傷內者
證候繁多者
脈不實重者
老人左股壓碎者
傷破陰子者
血出盡者
肩內耳後傷透於內者皆不必用藥得效
凡金瘡傷天窓穴名眉角腦後臂裏跳脈髀內陰股兩乳上下心鳩尾小腸及五藏六府兪皆死處又破腦出髓而不能語戴眼直視喉中沸聲口急唾出兩手妄擧皆不治聖惠
金瘡脈候
金瘡出血太多其脈虛細者生數實者死
金瘡出血脈沈小者生浮大者死斫刺出血不止脈來大者七日死滑細者生脈經
金瘡出血虛細則宜實大則傾得效
傷雖淺命脈虛促可慮傷至重命脈和緩永無慮也
血出甚者脈不要洪大只要平正重實得效
腸肚傷治法
肚破腸出在外若腸全斷難醫不斷者可治
腸及肚皮破者麻縷爲線或桑白皮尖茸爲線以花蘂石散付線上從裏縫之腸子則以淸油撚活放入肚內乃縫肚皮不可縫外重皮留皮開用藥糝待生肉得效
傷破肚皮腸與脂膏俱出先用湯藥如活血散佛手散卽芎歸湯與服用手擘去膏不妨此是閑肉放心去之然後推腸入內用線縫之仍服通利藥勿令二便秘澁得效
金瘡先宜調血
大凡金瘡及折傷墜墮內損者必有瘀血停積先宜逐去瘀血若亡血過多則調養氣血爲主正傳
花蘂石散奪命散鷄鳴散導滯散破血消痛湯復元活血湯皆可選用諸方
止血生肌合瘡藥
傷至重者海味中鹹白鰾成片鋪在傷處以帛扎定血立止得效
止血收口方白膠香老松皮白芷血竭爲末付之單血竭末付之尤妙
黃丹滑石末付之夏月以薄荷葉貼之一日一次以藥水湯洗得效
金傷散糝付神效集要
金瘡血不止黃丹白礬爲末糝之又下子蠶蛾燒灰付之聖惠
下蠶室瘡不合取所割勢火煆爲末酒調服昔有一人自割其勢瘡久不合用此方不數日而愈入門
箭鏃及金刃中骨脈不出
白斂半夏等分爲末每取一錢淡薑湯調服日三至二十日自出入門
箭鏃及鍼入肉不出象牙屑和水塗其上又螻蛄取汁頻塗又鼠腦塗之又好磁石着其上自出聖惠
救急方
金瘡及諸傷重痛悶欲死取牛一隻剖腹納其人于牛腹浸熱血中可甦如傷腹用血竭末醋湯調飮出血而愈或戰陣砲矢所傷血流滿體氣貫胸膈悶絶者亦甦入門
傷重暈絶不省人熱尿多灌卽甦童尿尤好
活血散
治刀鎗傷腹裂腸出者黃芪當歸川芎白芷續斷赤芍藥鹿茸黃芩細辛乾薑附子炮各等分右爲末每三錢溫酒調服日三立驗入門
花蘂石散
治一切金刃斫傷及打撲損傷牛馬咬踼或至死者急於傷處糝藥其血化爲黃水再服藥便活更不疼痛如藏府有瘀血內損煩悶欲死服此藥則化爲黃水或吐出或下泄出花蘂石四兩硫黃一兩爲末入瓦罐內鹽泥固濟曬乾安四方塼上以炭火從巳午時煆至經宿候冷取出硏細每取一大匙童尿入酒煎熱調服入門
奪命散
治金刃所傷及從高墮落木石壓損瘀血瘀積心腹痛二便不通水蛭以石灰拌炒焦五錢大黃黑牽牛頭末各二兩右爲末每取二錢熱酒調下過數時無效再用一服以下惡血爲度得效
鷄鳴散
治金刃傷打撲傷血瘀凝積煩悶欲絶大黃酒蒸五錢當歸尾三錢桃仁二七粒硏右剉作一貼酒煎鷄鳴時服次日下瘀血卽愈治折傷亦妙三因
導滯散
治傷損內有瘀血大便不通壅鬱欲死大黃一兩當歸二錢半麝香少許右爲末每三錢熱酒調下聖惠
破血消痛湯
治傷損墮落惡血流於脇下痛楚不能轉側水蛭炒煙盡別硏三錢柴胡連翹當歸梢各二錢蘇木一錢半羌活防風桂皮各一錢麝香少許右除水蛭麝香外餘藥剉作一貼酒水相半煎去滓入蛭麝調服空心兩貼立愈東垣
復元活血湯
治同上大黃二錢半當歸一錢七分柴胡一錢半穿山甲炒硏瓜蔞根甘草各一錢桃仁十箇爲泥紅花五分右剉作一貼酒水相半煎服寶鑑
金傷散
治一切金瘡重午日早朝使四人各出四方採草木莖葉各半把至日午時入石灰一斤同搗極爛鑿大桑木三兩株作孔納藥實築以桑皮蔽之油調石灰密塗之勿令泄氣更以桑皮塡固至九月九日午時取出陰乾百日搗羅爲末如遇傷糝之神效鄕藥
單方
凡二十四種
新汲水
人被金瘡及損傷腸出以新汲泉水噴之令身噤腸自入也本草
石灰
療金瘡甚良人爲金刃所傷以石灰末裹之定痛止血神效
又石灰和鷄子白火煆爲末付瘡立差本草
葛根
療金瘡止痛爲末付之又濃煎取汁服之本草
桑白皮
可以縫金瘡取生皮作線縫腹破腸出者唐安金藏剖腹用此法便愈
神仙刀箭藥妙不可言桑葉爲末乾糝之
金瘡止痛桑柴灰付之佳本草
螻蛄
箭鏃在咽喉胸膈不出螻蛄搗取汁滴上三五度自出
鍼入肉不出螻蛄腦同硫黃硏付覺痒鍼自出本草
蜣蜋
箭鏃入骨不可拔微熬巴豆與蜣蜋同硏勻塗傷處待極痒便撼動拔之立出後以生肌膏貼之
出箭鏃方蜣蜋全者麝香少許同爲末撥動箭頭糝藥瘡內自出本草
旋葍根
卽旋花根也合金瘡續斷筋取根搗汁滴瘡中滓封瘡上妙本草
象牙
主箭鏃及鍼入肉不出爲末和水付瘡上卽出舊牙梳尤佳本草
蝙蝠
主金瘡出血內漏取二枚燒爲末每一錢和水服令一日服盡當下如水乃血消也本草
黑虱
主箭頭入肉不出取頭上黑虱及人牙齒同硏塗之卽出本草
葱
治金瘡因驚出血不止取葱灸熱挼取汁付之血卽止
金瘡中風水腫痛葱莖葉煨硏罯付立愈本草
小麥
主腸出不入小麥五升水九升煮取四升去滓令極冷使人含噀瘡上又噀其背腸漸自入勿令衆人見本草
石榴花
治金瘡血流不止石榴花和石灰搗爲末糝之血便斷本草
壁錢
主金瘡血不止取汁點瘡上良本草
鼠腦肝
治箭鏃及鍼刀在咽喉胸膈諸隱處不出取生鼠腦及肝搗付之卽出本草
紫檀香
治金瘡急刮紫檀末付之止血止痛至妙本草
血竭
療金瘡止血止痛生肌最妙刮屑付之但性急不可多用入門
琥珀
止血生肌合金瘡作末付之
中弩箭悶絶琥珀末一錢童尿調服妙本草
蛇含草
主金瘡搗付之佳
又云蛇含膏連已斷之指本草
靑蒿
生挼付金瘡止血止痛生肌最妙本草
熟艾
搨金瘡止血止痛易合或煎湯或熏煙亦好俗方
小薊
主金瘡血不止挼葉封之本草
藍葉汁
金瘡血悶取藍汁飮之本草
車脂
鍼入肉不出取車釭脂攤紙上罨之二日一換三五次自出本草
攧撲墮落壓倒傷
凡墮壓死者急安好處以袖掩其口鼻上一食頃候眼開先與熱小便飮之若初覺氣絶急擘開口以熱小便灌之利去瘀血得效
卒墮攧壓倒打死心頭溫者皆可救將本人如僧打坐令一人將其頭髮控放低以半夏末或皂角末吹入鼻內如活却以薑汁香油打自灌之綱目
若取藥不及急抭開口以熱小便多灌之入門
人爲刀斧所傷或墮落險地或撲身體損傷筋骨皮肉皆出血不止或瘀血停積若去之不早則有入腹攻心之患醫鑑
跌撲傷損須用蘇木活血黃連降火白朮和中以童便煎服妙傷在上宜飮韭汁
凡攧打壓傷或從高墮落皆驚動四肢五藏必有惡血在內專怕惡心先用通二便藥和童便服之立效大小腸俱通利則自無煩悶攻心之患矣得效
凡傷損專主血論肝主血不問何經所傷惡血必歸於肝流於脇鬱於腹而作脹痛實者下之宜通導散桃仁承氣湯方見寒門奪命散方見上虛者復元活血湯方見上當歸鬚散調之入門
凡出血已多而又嘔血不止者難治宜用蘇木煎湯調蚌霜散服之入門
諸傷疼痛宜乳香定痛散乳香散雙烏散尋痛元陣王丹補損當歸散諸方
蘇合香元治打撲墮落挾驚悸氣血錯亂昏迷不省急取三五丸溫酒童便調灌卽甦方見氣門得效
頭上有傷或打破或金刃傷用藥糊角縛不使傷風愼之得效
通導散
治傷損極重大小便不通心腹脹悶宜用此下瘀血大黃芒硝各二錢當歸蘇木紅花桃仁各一錢厚朴陳皮木通枳殼甘草各五分右剉作一貼水煎空心服醫鑑
一名大成湯醫林
當歸鬚散
治打撲損傷致氣凝血結胸腹脇痛當歸尾一錢半赤芍藥烏藥香附子蘇木各一錢紅花八分桃仁七分桂皮六分甘草五分右剉作一貼酒水相半煎服入門
蚌霜散
治傷損大吐血蚌粉百草霜各等分右爲末每二錢糯米飮調服入門
乳香定痛散
治諸傷損疼痛白芷當歸生芐牧丹皮赤芍藥川芎乳香沒藥白朮甘草各等分右爲末每二錢溫酒童便各半調勻服之入門
一名活血止痛散醫鑑
乳香散
治打撲傷損痛不可忍白朮炒當歸炒白芷桂皮乳香沒藥甘草各等分右爲末每二錢溫酒調下得效
雙烏散
治諸傷百損久後時常疼痛者及新被傷作痛亦宜川烏草烏略炮各三錢當歸白芍藥蘇木大黃生乾地黃紅麯炒各五錢麝香少許右爲末入瓦甁以酒煮放冷服如覺麻痺無害但草烏生用恐太猛所以略炮入門
尋痛元
治諸傷止痛淸心行氣活血如神草烏生用乳香火熨沒藥火熨五靈脂各三錢生麝香少許右爲末酒糊丸如指頭大朱砂爲衣每一丸薄荷湯薑汁磨化服得效
陣王丹
治諸折傷止血定痛大黃一兩石灰六兩右同炒紫色爲度去火毒搗篩爲末敷傷處妙入門
補損當歸散
治墮撲折傷疼痛叫號服此藥不復大痛三日筋骨相連川芎一兩半桂心川椒當歸甘草各七錢半附子炮澤蘭各二錢半右爲末每二錢溫酒調服效如神局方
打撲傷消腫滅瘢
凡鬪毆被打成破傷風頭面腫大發熱以九味羌活湯方見寒門熱服取汗外用杏仁搗爛入白麪少許新汲水調付瘡上腫卽消回春
治傷損腫痛瘀血流注紫黑或傷眼上靑黑不散大黃爲末生薑汁調付患處卽消名將軍膏醫鑑
散被毆瘢痕亦治跌撲麻油淸酒各一椀同煎數沸服之服了臥火燒熱地上一夜痛止腫消無痕有被傷者仇家陰令術士以此治之次日驗審了無一毫傷痕回春
打撲傷肌膚靑腫茄子種通黃極大者切作片瓦上焙乾爲末臨臥酒調二錢服一夜消盡無痕聖惠
脈候及不治證
凡打撲損傷內有瘀血其脈堅强者生小弱者死脈經
打撲傷損去血過多脈當虛細若得急疾大數者死醫鑑
凡折傷外損筋骨者可治內損藏府裏膜及破陰子耳後者幷不治與上十不治證參看入門
如傷藏府致命處一觀其脈虛促危矣得效
單方
凡十七種
蒲黃
治撲損瘀血在內煩悶蒲黃末三錢熱酒調下得效
白楊樹皮
治撲損瘀血痛不可忍取樹皮酒漬服之本草
生龜
治撲損踒折取血和酒飮之肉生硏厚塗傷處立效本草
蠐螬
主打撲踠折血在脇下堅滿痛取汁和酒服又硏付傷處本草
鼠屎
治落傷筋骨痛不可忍取屎燒爲末猪脂調急裹之不過半日愈本草
荷葉
治打撲落傷惡血攻心悶亂乾葉燒爲末熱童尿調下二錢日三
未展荷葉爲末童便調服利下惡物綱目
胡桃
壓撲傷損胡桃肉搗爛和溫酒頓服便差本草
麻根
主打撲落傷踠折有瘀血痛不可忍取根及葉搗取汁飮或煮服之非時則取乾麻煮汁飮本草
稻稈灰
治墮落撲損痛楚稻稈燒灰和糟酒淋灰取汁承溫淋洗痛處立差本草
芥子
撲損瘀血作痛芥子和生薑硏微煖塗貼患處卽效本草
葱白
治打撲傷損痛不可忍取葱白入煻火煨承熱擘開其中有涕便將罨損處冷則易熱者須臾痛定本草
又葱白砂糖等分爛硏付之痛立止且無瘢痕
人尿
主撲損落傷瘀血攻心暈絶熱尿頓服一二升卽甦童子尿尤佳本草
烏鷄
被壓窄墮舟船車轢馬踼牛觸胸腹破陷四肢摧折氣悶欲死烏鷄一隻合毛杵一千下和苦酒一升得所以新布搨病處取藥塗布上罨定乾則易覺寒振欲吐不可去藥須臾復上一鷄神效本草
烏鴉羽
治墮落損傷瘀血脹心面靑氣短取右翅羽七枚燒灰和酒服當吐血便差本草
犬膽
治撲損刀箭傷內有瘀血取膽熱酒調服瘀血盡下本草
犬屎燒存性爲末熱酒調下二三錢亦有奇效俗方
酒糟
主打撲墮落損傷瘀血腫痛酒糟和醋滓蒸溫熨之妙俗方
水蛭
主墮撲落傷折傷內有瘀血水蛭炒焦爲末入麝香少許每一錢熱酒調服當下瘀血本草
骨折筋斷傷
凡脚手各有六出臼四折骨每手有三處出臼脚亦三處出臼手掌根出臼其骨交互相鎖或出臼則是挫出鎖骨之外須是搦骨於鎖骨下歸窠若出外則須搦入內若出內則須搦入外方入窠臼只用手拽斷難入窠十有八九成痼疾也得效
骨節損折肘臂腰膝出臼蹉跌須用法整頓歸元先用麻藥與服使不知痛然後可用手法得效
搦骨歸窠用竹一片生柳木板片尤佳夾定一邊一邊不用夾須存屈直處時時拽屈拽直不然則愈後曲直一得得效
凡骨碎者須用麻藥卽草烏散與服或用刀割開甚者用剪剪去骨鋒使不衝破肉或有粉碎者與去細骨免膿血之禍且以藥水一日一洗莫令臭穢得效
凡骨碎者用接骨藥火上化開糊骨上然後夾定外用夾骨法活血散接骨丹二生膏糯米膏內服麥斗散沒藥降聖丹接骨散自然銅散接骨紫金丹
淋洗用蔓荊散諸方
草烏散
卽麻藥也凡骨節出臼用此麻之然後用手整頓皂角木鱉子紫金皮白芷半夏烏藥當歸川芎川烏各一兩二錢半草烏茴香坐拏草各二錢半木香一錢幷無煆製右爲末諸樣骨節出臼窠者每服二錢好紅酒調下麻倒不識痛處然後或用刀割開或剪去骨鋒以手整頓骨節歸原用夾夾定然後醫治如箭鏃入骨不出亦用此藥麻後或鉗出或鑿開取出然後取鹽湯或鹽水與服立醒得效
夾骨法
小蝦蟆四五箇皮硝三分生薑一兩酒糟一椀腫者加紅內消卽紅何首烏也同搗敷折傷之處入門
活血散
治折傷菉豆粉炒紫色新汲水調成膏厚付折傷處以桑皮夾定其效如神一方熱酒醋調付得效
接骨丹
當歸七錢半川芎沒藥骨碎補各五錢川烏煨四錢古文錢三箇火煆醋淬七次乳香二錢半木香一錢黃香松脂也六兩香油一兩半右爲末和油成膏攤油紙貼患處如骨碎筋斷用此復續如初回春
二生膏
治折傷手足生地黃一斤生薑四兩右搗爛入酒糟一斤炒熱布裹罨傷處熨之傷筋損骨痛不可忍神效醫鑑
傷損臂臼脫出腫痛生地黃搗爛攤油紙上次糝木香末一層又攤地黃貼患處明日痛卽止得效
治折傷斷筋損骨生地黃擣取汁好酒和服日二三次最妙又擣爛蒸熱封傷處一月筋骨連續蓋地黃屬骨種杏
糯米膏
治撲傷筋斷骨折糯米一升皂角切碎半升銅錢百箇同炒至焦黑去錢右爲末酒調膏貼患處神效綱目
麥斗散
治跌傷骨節土鱉一箇瓦上焙巴豆一箇去殼半夏一箇生乳香沒藥各半分自然銅火煆醋淬七次用些少右爲細末溫淸酒調服一釐如重車行十里之久其骨接之有聲初跌之時須整理如舊以綿衣蓋覆方服藥勿轉動端午日製尤妙回春
沒藥降聖丹
治打撲閃肭筋斷骨折痛不可忍生乾地黃川芎各一錢半自然銅火煆醋淬十二次別硏川烏生骨碎補白芍藥當歸乳香沒藥各一錢右爲末薑汁與蜜等分和勻每一兩作四丸每服一丸水酒各半盞入蘇木一錢同煎去蘇木調藥空心熱服
接骨散
治骨折乳香沒藥各二錢半自然銅煆淬別硏五錢滑石一兩龍骨赤石脂各一錢半麝香少許右爲末好醋浸潤煮乾炒燥爲末臨睡服時入麝香和勻溫酒調下一錢若骨已接去龍骨赤石脂而服極效
一方將藥除麝香浸酒煮乾爲末黃蠟五錢熔化乃入麝和勻作丸彈子大每一丸酒煎以東南柳枝攪散空心熱服名曰接骨丹入門
自然銅散
治打撲筋骨折傷乳香沒藥蘇木降眞香無則紫檀代之川烏松明節自然銅火煆醋淬七次各五錢地龍油炒龍骨生水蛭油炒焦各二錢半血竭一錢半土狗五箇油浸焙右爲末每五錢好酒調下自頂心尋病至下兩手兩足周遍一身病人自覺藥力習習往來遇病處則颯颯有聲得效
接骨紫金丹
治跌打骨折瘀血攻心發熱昏暈土鱉一方用土狗自然銅火煆醋淬七次別硏骨碎補大黃血竭當歸尾乳香沒藥鵬砂各一錢右爲末每取八釐熱酒調服其骨自接入門
蔓荊散
治打落筋骨折傷瘀血結痛頑荊葉無則荊芥代之蔓荊子白芷細辛防風川芎桂皮丁香皮羌活各一兩右爲麤末每一兩入鹽一匙連鬚葱白五莖漿水五升煎七沸淋洗痛處冷則易
單方
凡十四種
赤銅屑
治打撲墮落骨折傷取赤銅火煆醋淬七次或九次細硏溫酒調一字或半錢服直入骨損處銲之
有人墮馬折足取銅末和酒服遂痊亡後十餘年改葬視脛骨折處有銅束之本草
自然銅
療傷損骨折火煆醋淬七次硏細水飛同當歸沒藥各半錢溫酒調服仍以手摩痛處本草
此藥新火煆者有毒若不折骨不碎骨則不可用自然銅
合歡皮
主骨折專能接骨取皮炒黑色四兩芥子炒一兩右末酒調二錢服以滓罨傷處
生地黃
主屬骨若傷損骨碎生地黃爛搗蒸熱裹傷處日再易本草
續斷
治撲損瘀血能續筋骨煮汁內服外擣付之本草
旋葍根
卽旋花根也療被斫筋斷取根擣汁瀝瘡中以滓封瘡上日二三易筋便續本草
白蠟
屬金稟收斂堅凝之氣外科之要藥生肌止血定痛接骨續筋補虛與合歡皮同用極神效
蟹
脚中髓及腦幷殼中黃幷能續斷折筋骨取碎之微熬納瘡中筋卽連
筋骨折傷生擣炒罨良本草
蠐螬
療踒折骨破血結取汁和酒服又搗付傷處本草
人中白
治閃挫跌撲傷骨極重人中白煆爲末溫酒調五分服入門
牡鼠
療折傷筋骨生擣付傷處三日一易新能續筋骨本草
生栗
主筋骨折碎血瘀腫痛細嚼生栗塗付之栗楔尤好三箇共一窠居中者本草
萵苣子
主打落折傷取子微炒爲末酒服二三錢能接續筋骨名接骨散回春
烏雄鷄
主踒折骨傷骨痛取血和酒服仍破腹罨傷處妙本草
又取骨末一兩自然銅末四錢和勻溫酒調下二錢空心綱目
療傷斷耳鼻舌方
治擦落耳鼻用油髮灰末承急以所落耳鼻蘸髮灰綴定以軟帛縛定有人爲驢所咬下鼻一僧用此綴之神效綱目
自行顚仆穿斷舌心血出不止取米醋以鷄翎刷所斷處其血卽止仍用蒲黃杏仁鵬砂少許爲末蜜調噙化而愈綱目
接指方蘇木爲末敷斷指間接定外用蠶繭包縛完固數日如故入門
一人落馬被所佩鎖匙傷破陰囊二丸脫落懸掛未斷痛苦無任諸藥不效予敎人漫漫托上多取壁錢敷貼傷處日漸就安其囊如故醫鑑
杖傷
凡杖畢卽用童便好酒各一鍾合而溫服免血攻心甚妙實者鷄鳴散方見上下之虛者當歸鬚散方見上加柴胡羌活煎服仍用葱白擣爛炒熱撘杖處冷則易止痛散瘀如神種杏
又片豆腐鹽水煮熱鋪杖處其氣如蒸其腐卽紫復換貼以色淡爲度潰爛者亦宜種杏
痛甚者內服乳香定痛散方見上隨以熱酒盡量而飮外貼黃蠟膏方見諸瘡有血瘀壅腫先刺出惡血然後乃貼膏藥入門
杖瘡只是血熱作痛用凉藥去瘀血爲先須服鷄鳴散之類外貼以五黃散或大黃黃柏爲末生地黃汁調付之
又野苧根嫩者洗淨同鹽擣付神妙
又鳳仙花科連根葉擣爛貼患處乾則易一夜血散卽愈醫鑑
又菉豆粉微炒鷄子淸調付之醫鑑
杖瘡宜服乳香散化瘀散補氣生血湯烏龍解毒散諸方
大槪通滯血皆以酒化服蓋血滯則氣壅淤氣壅淤則經絡滿急經絡滿急故腫且痛凡打撲着肌肉須腫痛者以經絡傷氣血不行故如是本草
凡杖瘡忽乾黑陷毒氣攻心恍惚煩悶嘔吐者死入門
五黃散
治杖瘡止痛黃丹黃連黃芩黃柏大黃乳香各等分右爲末新水調成膏以緋絹攤貼傷處日三易精要
乳香散
治杖瘡腫痛自然銅火煆醋淬七次當歸各五錢茴香四錢乳香沒藥各三錢右末每三錢溫酒調下精要
化瘀散
治杖打重血上攻心煩悶蘇木當歸尾各三錢大黃紅花各二錢右爲末每三錢溫酒童便調和服醫鑑
補氣生血湯
治杖瘡潰爛久不愈人參白朮白茯苓白芍藥當歸陳皮香附子貝母桔梗熟地黃甘草各一錢右剉作一貼酒水相半煎服醫鑑
烏龍解毒散
治人受杖責後疔甲爛肉疼痛難忍不能起動服此痛止便能動履其效如神木耳四兩入砂鍋內炒焦存性爲末右每服五錢熱酒一椀調服服後少頃其藥力行至杖瘡上從肉裏透如鍼刺痒甚不時流血水卽以藥水洗淨貼膏藥回春
去疔甲取鷄子淸入麝香少許以銀簪打成稀水用簪尖輕輕點上不多時其疔甲化爛取去一日一換貼膏藥化盡死肉數日如故矣回春
打着不痛方
未打之前先取白蠟一兩細切入碗內滾酒泡服則雖打着不痛名寄杖散醫鑑
單方
凡五種
蘿葍根
治杖瘡皮不破而內損者蘿葍根搗爛罨傷處良種杏
馬糞
治杖瘡入風疼痛馬或驢濕糞替換熱熨日五十遍極效本草
沒藥
主杖瘡腫痛不可忍細硏取一錢熱酒調服妙本草
鼠
治打傷瘡生鼠一枚和腸肚剉油半斤煎令焦黑收之以鷄羽蘸付瘡上妙本草
飴糖
治打損瘀血飴糖熬和酒服能下惡血本草
人咬傷
人咬傷成瘡龜板或鱉甲燒灰油調付綱目
諸獸傷
虎傷
人被虎咬先飮淸油一椀又白礬爲末納傷處又砂糖水調服一二碗幷塗傷處入門
虎傷人瘡取靑布緊捲燒一頭納竹筒中向瘡口令煙熏之佳本草
虎傷人但飮酒常令大醉當吐毛出良本草
虎犬咬人杵薤取汁飮一升日三滓付傷處本草
虎狼傷人生鷄肉食之又生葛汁飮之又洗瘡又婦人月經赤衣燒爲灰和酒服本草
乾薑末納瘡妙本草
熊傷
熊傷人燒靑布取煙熏瘡口令毒出本草
又煮葛根取濃汁以洗瘡十度幷搗葛根爲末調葛根汁服日五本草
熊傷人蒴藋剉水漬取汁飮滓付瘡上
熊虎傷煮生鐵令有味洗之
熊虎爪甲傷嚼生栗付之本草
馬驢騾咬踢傷
馬咬踢傷益母草擣爛和醋炒付本草
又馬鞭梢燒灰塗之
獨顆栗子燒灰貼亦妙得效
又鼠屎二七枚故馬鞭梢五寸同燒灰猪脂調付本草
又用艾灸傷處取人屎或馬屎燒灰爲末付之入門
嚼生栗付之綱目
又取鷄冠熱血塗瘡中或浸之本草
驢或馬咬人或骨刺傷取其尿洗瘡以糞塗之又飮糞汁佳本草
牛傷
牛觸腸出不損者急送入以桑白皮尖或生白麻爲線縫合肚皮縫上糝血竭末或百草霜末血止立活勿封罨恐內作膿入門
脇破腸出臭穢急以香油摸腸用手送入煎人參地骨皮湯淋之皮自合喫羊肉羹十日愈入門
犬傷
凡春夏初交犬多發狂但見其尾直下不捲口中流涎舌黑者卽是狂犬若被其傷乃九死一生之患急用鍼刺去血以人小便洗淨用胡桃殼半邊以人糞塡滿掩其瘡上着艾灸之殼焦糞乾則易之灸至百壯次日又灸百壯灸至三五百壯爲佳千金
風狗咬傷卽先口噙漿水洗淨或以熱人尿淋咬處嚼生薑擦之又用葱白嚼爛塗之又杏仁嚼爛付之以帛繫定或同馬藺根硏細葱湯洗後塗之尤妙綱目
於患人頂心中有一紅髮卽當拔去後服藥快效十三方
一方斑猫二十一箇去頭翅足以糯米一勺先將猫七箇同炒不令米赤去猫再入七箇同炒猫色變去之又入七箇同炒米出靑煙去猫取米硏爲粉冷水入淸油少許空心調服一勺分三服少頃又進一服以小便利下惡物爲度否則再用一服利後腹痛急以冷水調靑靛服或服黃連湯以解其毒否則有傷不可便食熱物綱目
犬咬毒防再發
風狗咬急用斑猫七箇去頭翅足爲末溫酒調服其毒必從小便中出可將尿缸盛淸水令患人尿其中停半日見濁氣凝結如狗形則毒已出如不見狗形須服七次方可無狗形乃不再發極驗若小便澁益元散方見暑門水調服最妙十三方
狂犬咬先口噙漿水洗淨用玉眞散方見風門乾貼之更不再發神效
又仍殺所咬犬取腦付傷處後不復發本草
猘犬傷或經久復發無藥可療雄黃明者五錢麝香五分右爲末酒調二錢服服後必使得睡切勿驚動任其自醒須利下惡物乃效綱目
狂犬傷出毒法
宜用扶危散
防風五錢大黃黑丑頭末各三錢斑猫一錢麝香三分雄黃二錢半右爲末每二錢滾水調服惡物從小便而出入門
狂犬傷蚯蚓糞封之出犬毛神效本草
又生麻油硏豆豉爲膏丸如彈子大常常揩拭所咬處却搯開看豉丸內若有狗毛茸茸然此毒氣已出揩至無茸毛方乃痊可十三方
扶危散
治風狗咬斑猫七日內用七箇七日外每日加一箇十日十箇百日百箇去翅足糯米同炒滑石一兩雄黃一錢麝香一字右爲末溫酒調服不飮酒者米飮下毒從大小便出卽愈醫鑑
狂犬毒入心
狂犬咬衆治不差毒攻心煩亂喚已作犬聲天靈蓋燒灰爲末水服一錢以活止本草
犬咬人久不差口吐白沫者爲犬毒入心叫喚似犬聲天靈蓋燒灰東流水調服一錢本草
狂犬咬人發狂如犬叫蝦蟆膾食之又虎頭骨虎牙虎脛骨爲末酒調二錢服之本草
禁忌法
被狂犬咬人終身禁食犬肉及蠶蛹此毒再發則不可救三年之內亦忌食一切毒物及房事常食杏仁以防其毒十三方
犬咬傷人忌飮酒
單方
凡六種
白礬
猘犬咬白礬末納瘡中止痛速愈本草
葛根
狂犬咬葛根擣取汁服之洗之滓付傷處本草
杏仁
殺狗毒作粥常食之又擣爛貼傷處最佳本草
野菊
主風狗咬硏細酒調服盡醉止效綱目
萆麻子
主犬咬傷取五十粒去殼硏爲膏付之綱目
蟾蜍
卽蝦蟆也主狂犬咬發狂欲死作膾食之勿令知又取後兩腿擣爛酒調服亦佳本草
鍼灸法
狂犬咬人當先鍼刺去惡血仍灸瘡中十壯自後日灸一壯至百日乃止忌飮酒資生
被狂犬咬者無出於灸只就咬牙跡上灸之一日三壯灸至一百二十日乃止常食韭菜永不再發千金
常飮韭菜自然汁以滓封灸瘡永不再發資生
猘犬傷毒不出發寒熱速以艾灸外丘穴三壯又灸所咬之處七壯立愈銅人
猫傷
人爲猫所傷取薄荷葉細嚼付之
又虎骨虎毛燒爲末塗之雜方
鼠咬傷
取猫毛燒灰入麝香少許津唾調付入門
又麝香塗之差本草
諸蟲傷
蛇咬傷
中蛇咬毒昏困五靈脂五錢雄黃二錢半爲末酒調二錢灌之以滓付患處卽甦綱目
又五靈脂雄黃貝母白芷等分爲末熱酒調二錢服亦良
治蛇毒無如雄黃若被諸蛇咬取雄黃細末貼瘡口立效綱目
又萵苣取汁和雄黃作餠子候乾爲末貼瘡口毒水流出腫痛卽消綱目
卒被蛇傷白礬火上熔汁滴咬處立差無白礬則速作艾炷灸五壯良綱目
毒蛇螫欲死雄黃乾薑等分爲末付傷處本草
中蛇毒眼黑口噤欲死蒼耳嫩葉一握搗取汁溫酒和灌之滓付瘡上本草
又白芷末麥門冬湯調服滓付傷處綱目
又細辛白芷各五錢雄黃二錢麝香少許爲末每二錢溫酒調服綱目
又貝母爲末酒調令病人盡量飮之少頃酒自傷處爲水流出却以滓付患處卽甦綱目
又白礬甘草等分爲末每二錢冷水調下綱目
毒蛇螫急以熱人尿洗出血次取口中唾塗之又以牙垽封傷處又取人屎厚付布裹卽消
急飮好醋二椀令毒氣不隨血走或淸油亦可入門
凡蛇毒取獨頭蒜或小蒜或苦苣或水蓼或豆葉或荏葉皆搗飮汁以滓付傷處本草
又絲瓜根洗淨搗硏生酒調吃一醉立已海上
又鸛觜及脚骨燒灰飮服滓付之本草
又蚯蚓或蝦蟆搗付之本草
牛耳中垢猪耳中垢取付之猪齒燒灰付之本草
被蛇咬人忌食酸物梅子犯之必大痛綱目
蜈蚣制蛇毒爲末付本草
辟蛇法羖羊角燒之蛇卽遠去又小袋盛雄黃帶之蛇遠避又養鵝辟蛇本草
蝎螫傷
蝎有雌雄雄螫痛在一處井泥付之雌者痛牽諸處取瓦屋溝下泥付之無雨時新水從屋上淋下取泥用本草
蝎螫痛不可忍冷水漬之卽不痛水微煖復痛卽易新水本草
蝎螫痛半夏生一字雄黃一字巴豆一箇右同硏付之綱目
又白礬半夏爲末醋調貼之痛止毒出得效
又驢耳中垢或猫屎塗之蜘蛛取汁付之又地上磨生薑塗之又薄荷細嚼付之又白礬熔汁滴傷處本草
蜈蚣咬傷
蜈蚣咬人傷痛取蜘蛛安咬處當自吸毒如死而痛未止更易生者如蜘蛛死卽投水中救活綱目
蛇含草挼付之又蝸牛取汁滴入咬處又烏鷄血及屎塗之
桑白皮汁或獨頭蒜硏塗之又人頭垢塗之不痛不痒
又淸油點燈取煙熏之又鹽湯漬之又黃蠟火上熔汁滴患處本草
蜘蛛咬傷
蜘蛛咬人腹大如孕一身生絲羊乳飮之未幾日而平本草
蜘蛛咬遍身成瘡取好酒飮令大醉須臾蟲於肉中小如米自出本草
又靑葱葉去尖納蚯蚓一條緊捻頭勿通氣候化水點咬處卽差本草
蜘蛛咬人瘡中出絲屢有死者惟飮羊乳可制其毒本草
又藍汁一椀入雄黃麝香末各一錢和之細飮其汁幷點咬處有人被斑蜘蛛咬腫痛垂死得此方卽愈只服藍汁亦好本草
蜘蛛傷土蜂燒末油和付之又取土蜂窠土醋調塗之穴土居赤黑色者是蜂也本草
又多取人尿灌甕中坐浸其身防蛛毒入內本草
又烏鷄屎浸酒服又取冠血塗之本草
薤白或韭白搗付之又雄黃末付之又桑白皮汁塗之又蔓菁子硏油調付之又小薊汁飮之本草
蚯蚓傷
有人中此毒腹大夜聞蚯蚓鳴於身有人敎用鹽水浸之而愈
有人跣立濕地中其毒先飮鹽湯一杯次以鹽湯浸其足卽愈本草
蚯蚓咬其形如大風眉鬚皆落以石灰水浸身愈本草
蚯蚓吹瘡鷄屎付之
蛐蟮咬鴨屎付之又老茶葉細末油調付蛐蟮卽蚯蚓也綱目
蠷螋傷
此蟲又名八角蟲隱於壁間以尿射人遍身生瘡如湯火傷烏鷄翎燒灰鷄子淸調塗之綱目
蠷螋尿瘡如熱疿而大繞腰匝不可療蟲如小蜈蚣色靑黑長足取扁豆葉挼付卽差本草
又鹽湯淋漬瘡上數日愈又犀角水磨塗之又鷄屎塗之又胡燕窠中土猪脂苦酒和塗之又鷄腸草挼付之又胡粉和醋付之又嚼梨汁付之本草
蜂叮傷
蜂螫人嚼靑蒿付之
又薄荷挼貼之
蜂房爲末猪脂和付
挼芋莖擦之卽愈
醋磨雄黃塗之又淸油擦之
人頭垢及鹽擦之又醬塗之又冬瓜葉挼付之本草
蠶咬傷
屋上爛茅和醬汁硏付
麝香蜜調塗之
苧汁飮之又塗之苧近蠶種則蠶不生本草
蝸牛傷
人爲蝸牛蟲所咬毒遍身者蓼子汁浸之卽差本草
螻蛄傷
螻蛄咬人石灰醋和塗之
槲葉燒灰以泔水和浸洗以滓付之本草
壁鏡傷
壁鏡咬毒人必死桑灰淋濃汁調白礬末塗之
又醋磨雄黃塗之得效
夏月諸瘡傷辟蠅蛆法
夏月諸般傷損潰爛蛆蟲極盛臭不可近蛇退燒存性一兩蟬殼靑黛各五錢細辛二錢半右爲末每三錢黃酒調下日二名曰蟬花散又寒水石治夏月諸瘡臭爛
一人夏月收麥被騾跑倒又咬傷二三處至五七日膿潰臭惡蛆蠅極盛藥不能救一道人見之傳以此方修合服之蛆皆化水而出蠅亦不敢近旬日良愈回春
雜色蟲傷
夏月有雜色毛蟲極毒觸人生瘡痒痛骨肉皆爛豉一椀淸油半盞同搗厚付傷處經一宿取見豉中有蟲毛埋土中棄之白芷湯洗後烏賊魚骨末付之卽愈綱目
又伏龍肝醋和作團於傷處搓轉其毛皆出在土上痛立止神效綱目
又蒲公英根莖白汁付之綱目
毒蛇尿草木着人似刺箚便腫痛肉爛若着手足指節墮落硏砒礵和膠淸塗之本草
蛇骨刺人毒腫痛燒死鼠爲末付之本草
諸蟲毒傷靑黛雄黃等分爲末新汲水調下二錢又外塗之本草
人被天蛇毒似癩而非癩天蛇卽草間黃花蜘蛛也人被其螫因爲露水所濡乃成此疾遂煮秦皮汁一斗飮之差本草
諸毒蟲傷大紙撚蘸香油燒火吹滅以煙熏之卽愈綱目
五毒蟲毛螫赤痛不止馬齒莧挼付之本草
蛇蝎蜘蛛咬生鷄卵輕敲一小孔合咬處立差本草
諸蟲咬麝香塗之又小薊或藍葉搗汁飮又付之本草
簽刺傷
竹木刺入肉不出瞿麥濃煎取汁飮日三本草
又鹿角燒爲末水和塗立出本草
又乾羊屎燒灰和猪脂塗之不覺自出本草
又人頭垢塗之卽出又烏雄鷄生搗罨之亦出本草
又白梅肉嚼封之刺卽出又栗楔生嚼罨之亦出又螻蛄硏付之妙又蠮螉生硏罨之亦妙又蠐螬碎付之刺卽出又牛膝根擣爛塗之亦出又魚鰾取付瘡上四邊肉爛刺卽出本草
魚骨在肉中不出嚼吳茱萸封之骨當爛出又取海獺皮煮汁服又魚狗鳥燒爲末和飮頓服又象牙末厚塗自軟出本草
鐵棘竹木刺入肉不出鼠腦厚塗之卽出本草
灸法
凡蛇虺蜈蚣毒蟲咬傷於傷處灸五壯或七壯卽愈
柀惡蛇螫卽貼蛇皮於螫處艾火灸其上引出毒氣卽止本草
解毒
蠱毒畜養家
凡有蠱之鄕見人家門限屋梁無灰塵潔淨者其家必畜蠱當用心防之易簡
蠱者人取三蟲之類蝦蟆蜈蚣蛇虺也以器皿盛之蠱字從蟲從皿使其自相啖食餘一存者名爲蠱而能變化人有造作敬事以酒肉祭之取出放毒於飮食中人中其毒心悶腹痛面目靑黃或吐唾鮮血或下膿血病人所食之物皆化爲蟲侵蝕藏府蝕盡則死急者十數日便死緩者延引歲月死後病氣流注染着傍人故謂之蠱疰千金
中蠱者面色靑黃是蛇蠱面色赤黃是𧋍蜴蠱面色靑白若內脹滿吐出成科斗形者是蝦蟆蠱面色多靑或吐出如蜣蜋形者是蜣蜋蠱病源
辟蠱毒法
如入蠱鄕飮食卽潛於初下筯時收藏一塊在手儘喫不妨少頃却將所藏一塊潛埋於人行十字路下卽蠱於其家作鬧蠱主必反來求救或食時讓主家先動筯或明問主家云莫有蠱麽以筯築卓而後食如是則蠱不能爲害易簡
驗蠱毒法
令病人朝起取井華水唾水中唾如柱脚直下沈者是蠱也浮者非蠱也三因
嚼生黑豆不腥嚼白礬味甘皆中蠱無疑三因
入蠱鄕遇飮食以犀角攪之白沫竦起者是蠱也否則非也綱目
又煮一鷄卵去皮日夕含口中勿令破夜吐出着霜露中朝看色大靑者是蠱也得效
中蠱者大便黑如漆或堅或薄或微赤者是蠱也千金
蠱毒中毒脈候
凡中蠱毒脈類如釵股直指
人爲百藥所中傷脈浮洪而疾者生微細者死
又脈洪大而遲者生微細而數者死脈經
送蠱法
人中蠱毒當服藥如知蠱主姓名便呼取以去也本草
欲知蠱主姓名取敗鼓皮燒爲末飮調服一錢病人須臾自呼蠱主姓名令取蠱去卽愈本草
中蠱毒下血如猪肝藏府敗壞惟待死蘘荷葉密安病人臥席下勿令知病者自呼蠱主姓名令取去卽愈本草
蔣士先得疾下血言中蠱家人密以蘘荷置臥席下忽大笑曰蠱我者張小也乃收小小走本草
蠱毒治法
人中蠱毒則心腹切痛如有物咬面色靑黃或吐血或下血不卽治蝕五藏盡則死宜服太乙紫金丹玉樞丹萬病解毒元雄礬丸雄麝散辰砂丸保靈丹獨勝散國老飮或吐或下之而愈入門
太乙紫金丹
一名紫金錠一名萬病解毒丹治蠱毒挑生毒狐狸鼠莽惡菌河豚死牛馬肉毒山嵐瘴氣毒諸藥金石草木鳥獸百蟲一切諸毒蚊蛤去蟲土三兩山茨菰去皮焙二兩紅芽大戟洗焙一兩半續隨子去皮油一兩麝香三錢右爲末糯米粥和勻搗千餘杵每一料分作四十錠每服半錠重者一錠幷用薄荷湯化下
修合時宜端午七夕重陽日或遇天德月德日在淨室焚香齋戒勿令婦人孝服人鷄犬見之
自縊落水鬼迷驚死心頭溫者幷冷水磨灌卽醒蛇犬諸惡蟲傷以酒化服水磨塗傷處入門
玉樞丹
一名追毒丹治病服法同上
卽上太乙紫金丹加入雄黃一兩朱砂五錢也製法同上
入蠱鄕纔覺意思不快卽服一錠或吐或利而愈誠濟世衛生之寶也入門
萬病解毒元
治蠱毒挑生毒藥毒草毒畜獸毒蚊蛤一兩半山茨菰一兩大戟七錢半山豆根續隨子去皮油各五錢朱砂雄黃各二錢麝香一錢全蝎五枚右爲末糯米糊丸分作三十五丸每服一丸薑汁蜜水磨下井水硏付所傷處得效
雄礬丸
治蠱毒及蟲蛇毒卽蠟礬丸方見癰疽加雄黃等分作丸梧子大每七丸熱水呑下入門
雄麝散
治五種蠱毒雄黃麝香等分爲末取生羊肺如指大以刀開裹藥呑之
辰砂丸
治蠱毒從酒食中着者辰砂雄黃赤足蜈蚣續隨子各一兩麝香二錢半右爲末糯米飯和丸芡實大每一丸以酒化下端午日合
一名丹砂元三因
保靈丹
治蠱毒諸毒一切藥毒神效朱砂一兩山豆根五錢雄黃黃丹麝香黃藥子續隨子去皮別硏巴豆去皮不去油斑猫去頭足翅各二錢半赤足蜈蚣二條一生一灸糯米半生半炒爲末作糊右於端午重陽臘日修合爲末不令鷄犬婦人見之用糯米稀糊和丸芡實大陰乾磁盒收貯每一丸茶淸呑下不得嚼破須臾將毒物或吐或利藥丸凝血幷下以水洗淨收之一丸可救三人若急則擇吉日精潔修合得效
獨勝散
治蠱毒及藥毒蟲蛇諸毒大甘草節麻油浸年歲愈多愈妙右取甘草嚼下或以水煎服神效得效
國老飮
治蠱毒白礬甘草等分爲末淸水調下或吐黑涎或瀉下卽安得效
金蠶蠱毒
南方畜金蠶其蠶金色食以蜀錦取其遺糞置飮食中以毒人人死蠶喜能致他財使人暴富而遺之極難水火兵刃所不能害必多以金銀置蠶其中投諸路隅人或收之蠶隨以往謂之嫁金蠶瑣言
人中金蠶蠱毒先嚼白礬味甘不澁次嚼黑生豆不腥者是也石榴根皮濃煎汁飮之吐出活蟲卽愈得效
挑生毒
嶺南有挑生毒乃挑毒於飮食中以害於人其候初覺胸腹作痛次則漸漸攪刺滿十日則物生能動在上則胸痛在下則腹痛在上者膽礬末五分投熱茶內化服探吐之在下者鬱金末二錢米飮調服瀉下惡物後以四君子湯去甘草煎服調理得效
有人忽肋下腫起頃刻間大如椀此中挑生毒也竢五更菉豆細嚼試之若香甜則是也升麻爲細末取冷熟水調二大錢連服之洞泄出葱數莖根鬚皆具腫則消縮仍服平胃散調補得效
禁忌法
凡中蠱之人用藥已差自後飮食永不得喫冷若飮食帶冷則鬼氣承之毒蟲復生竟不能救入門
灸法
灸蠱毒法於足小指尖上灸三壯卽有物出酒飯得之隨酒飯出肉菜得之隨肉菜出卽愈神驗皆於灸瘡上出千金
吐蠱藥
凡中蠱煮甘草湯服之當吐出本草
又升麻一兩水煮取濃汁服入口卽吐蠱出本草
中蠱下血如鷄肝四藏悉壞惟心未毁只待死馬藺根爲末水和服一二錢卽吐出極神本草
又王瓜取根葉搗汁服當吐下本草
又治五種蠱毒馬兜鈴根爲末一兩水煎頓服當吐蠱出未快再服本草
又檞木北陰白皮濃煎取一升空心服卽吐蠱出本草
又蝟皮燒爲末水和服一錢當吐蠱本草
又苦瓠一枚水煮取汁服立吐卽愈本草
又人頭垢米飮或酒化服卽吐蠱本草
又猯胞湯摩如鷄卵許服之卽吐蠱本草
下蠱藥
凡中蠱毒商陸末和水服卽下蠱本草
又續隨子去皮硏爲末和水服一錢卽下利蠱蟲本草
牽牛子取頭末二錢和水服當瀉出毒蟲本草
斑猫一枚去頭足翅硏爲末和飮服當下蠱本草
又斑猫去足翅熬大戟桃白皮東引者三物等分爲末冷水調服半錢其毒卽下若未出更一服奇效只單服大戟亦好本草
又燕屎三合熬獨頭蒜十枚和擣爲丸梧子大服三丸蠱當隨利下而出本草
通治單方
中蠱毒蠶退紙不拘多少以麻油紙撚燒存性爲末新汲水調一錢頻服雖面靑脈絶昏迷口噤吐血者服之卽甦得效
凡中蠱毒藍葉汁飮之良本草
又茜根濃煎服之又與蘘荷同煎飮數升卽愈本草
又薺苨搗取汁飮之末服煎服幷佳本草
又桔梗搗汁飮之危重者亦甦本草
又鮫魚皮燒爲末和水服治中蠱吐血本草
中蠱吐血下血如爛肝蚯蚓十四枚醋一升漬之蚓死但飮其汁已死者皆可活本草
又蜈蚣灸爲末和飮服亦佳本草
又治蠱毒胡菜根搗汁半升和酒服蠱立下又取胡菜子硏水煮取汁冷服半升日二本草
又大蒜或小蒜幷常食之治蠱毒本草
又狐五藏及腸治如食法和五味煮作羹食之去蠱毒灸食亦良有人病蠱夢道人示頌云似犬非犬似猫非猫烹而食之其病自消覺而有狐入其室殺而烹食遂差白氏六帖云靑丘狐食之令人不蠱夷堅
又獺肝主蠱毒燒服之本草
中蠱人常服燒酒與大蒜最妙俗方
救諸中毒方
抑論中毒之證辨其自𢦤被害何物之中審其遠近久則不救又手足面靑過時者亦不救治法上宜吐之急以香油多灌一作桐油鵝翎探吐之下以解毒丸靛漿利之緊急只以芒硝煎甘草湯調服利之亦可入門
人遇事急智盡術窮或爲人所陷始自服毒宜急救之大法甘草菉豆能解百毒又法不問何毒多灌香油吐利卽安醫鑑
解毒丸
治飮食中毒幷百物毒救人於必死板藍根四兩貫衆去毛靑黛甘草各一兩右爲末蜜丸梧子大以靑黛別爲衣稍覺精神恍惚是中諸毒急取十五丸爛嚼新水送下卽解三因
砒礵毒
人中砒礵毒其證煩燥如狂心腹攪痛頭旋欲吐面口靑黑四肢逆冷須臾不救此毒於肉飯中得之則易治於酒中得之則其毒散歸百脈故難治在膈上則瓜蔕散吐之方見吐門在腹中則萬病解毒丹下之入門
急取黑鉛四兩磨水一椀灌服卽解
如無黑鉛急取靑藍汁一椀灌服
或香油一二升灌服又取地漿三椀和鉛粉頻灌服旋刺猪狗羊鷄鴨熱血飮之又人糞汁灌之諸方
又白扁豆靑黛甘草各一錢巴豆去殼一箇一云半箇爲末砂糖大一塊水化調一盞飮之毒隨利下得效
又臘月猪膽水和服之立解種杏
又稻稈灰和水淋取汁冷服一椀毒隨利下醫鑑
又冷水硏菉豆取汁飮而解之本草
又藍根砂糖擂爛和水服綱目
菌蕈毒
山中有毒菌人煮食無不死地生者爲菌木生者爲檽江東人呼爲蕈
夜中光者煮不熟者煮訖照人無影者欲爛無蟲者皆有毒不可食
冬春則無毒秋夏有毒者因蛇蟲毒氣熏蒸所致也
人中其毒地漿飮之又人糞汁飮之又馬藺根葉搗取汁服之又人頭垢和水服以吐爲度又六畜及鵝鴨之屬刺取熱血飮之又油煎甘草冷飮只多飮香油亦好本草
中蕈毒吐下不止細茶芽卽雀舌茶爲末新汲水調服神效又荷葉搗爛和水服綱目
鯗頭煮汁飮卽愈綱目
楓樹菌食之令人笑不止而死飮地漿最妙人糞汁次之餘藥不能救本草
河㹠毒
諸魚中河㹠最毒其卵尤毒人中其毒必死急取蘆葦根搗取汁飮之
或人糞汁或香油多灌吐出卽愈又白礬末白湯調下又白扁豆末和水服又羊蹄葉搗取汁飮之本草
川椒毒
人誤食椒戟人咽喉氣閉欲絶喫大棗三枚解之
川椒閉口者有毒人誤呑之便氣欲絶或下白沫身體冷痺宜急治之飮井水一二升便差
又桂皮煎湯飮之又地漿飮之又濃煎黑豆汁飮之又人尿飮之本草
杏仁毒
杏子雙仁者有毒人誤食必死若中其毒藍葉汁飮之又藍實水硏取汁飮之又地漿飮二三椀又香油多灌之妙本草
苦練毒
服苦練根瀉不止飮冷粥止之本草
藜蘆毒
人中此毒令吐逆不止葱白煎湯飮之又雄黃末和水服又香油灌之又溫湯飮之本草
巴豆毒
人中毒則令大瀉或吐煩渴發熱急用黃連黃柏煎湯冷服
又黑豆煮取汁飮之又寒水石磨水服之又菖蒲或葛根搗取汁飮之更以冷水浸手足忌食熱物本草
又藍根砂糖擂爛和水服綱目
草烏川烏天雄附子毒
人中川烏天雄附子毒則心煩躁悶甚則頭岑岑然遍身皆黑必死煎菉豆黑豆汁冷服之
又甘草黑豆濃煎飮汁又防風甘草煎湯冷飮之又甘草黑豆濃煎服入口卽定又棗肉飴糖服之幷解又乾薑煮汁冷飮之又多飮井水大吐瀉卽愈
中草烏毒則令人麻痺暈悶甘豆湯飮之生薑汁飮之又童尿飮之又黃連湯飮之本草
礬石毒
黑豆煎汁飮之本草
金銀銅錫鐵毒
人服金銀中毒服水銀卽出蓋水銀能解金銀銅錫毒也
取鴨血飮之又白鴨屎淋取汁飮之又生鷄卵呑之又黑豆汁或藍葉汁水芹汁飮之
人參煮汁服之
鐵毒煮磁石飮之
錫胡粉毒取杏仁硏汁服之
金石藥毒取黑鉛一斤鍋內熔成汁投酒一升如此十數遍候酒至半升去鉛頓服之本草
斑猫芫靑毒
中此毒令人吐逆不止急用菉豆或黑豆或糯米和水硏取汁服之
又藍汁飮之又猪肪服之又澤蘭葉挼取汁飮本草
䃃砂毒
生菉豆水硏取汁一二升飮之本草
硫黃毒
令人心悶取猪羊熱血飮之又宿冷猪肉及鴨肉羹冷食之又黑錫煎取汁飮之又生羊血飮之本草
雄黃毒
防己煎取汁飮之本草
水銀毒
肥猪肉煮冷飮之又猪脂服之本草
大戟毒
中此毒令人冷泄不禁煎薺苨汁飮之又菖蒲擣取汁飮之本草
狼毒毒
杏仁硏水和取汁服之又藍葉汁飮之又白斂爲末和水服又占斯取汁飮本草
躑躅毒
梔子煎取汁飮之又甘豆湯煎湯服之本草
甘遂毒
黑豆煎汁飮之本草
半夏毒
生薑汁飮之又乾薑煮汁服本草
芫花毒
桂皮煮汁飮又甘草或防風煎汁服本草
莨菪毒
人中此毒則衝心大煩悶眼生星火狂亂奔走見鬼拾鍼水硏菉豆汁飮之甘草薺苨煎汁飮之又犀角磨水服之又蟹汁服之又甘豆湯濃煎服之本草
苦瓠毒
食苦瓠吐利不止飮黍穰灰汁解之本草
石藥毒
人服諸石藥中毒人參煮汁服又雁肪服之又白鴨屎爲末和水服之本草
艾毒
艾葉久服亦有毒毒發則熱氣冲上狂躁不能禁至攻眼有瘡出血者甘豆湯冷服之藍葉汁菉豆汁飮之本草
海菜毒
凡海中菜多食損人令腹痛發氣吐白沫飮熱醋卽安凡海菜傷皆同此法本草
馬毒
開剝死牛馬中毒遍身生紫疱俱潰叫痛急服紫金錠吐瀉卽愈入門
凡人體有瘡馬汗馬氣馬毛幷能爲害
馬汗入人瘡毒氣攻作心悶欲絶燒粟稈灰濃淋作汁熱煮蘸瘡於灰汁中須臾白沫出盡卽差白沫是毒氣也
凡生馬血入人肉中三兩日便腫連心則死有人剝馬被骨傷手指血入肉中一夜卽死本草
馬汗入肉毒氣引入如紅線先以鍼刺瘡口出血烏梅和核爛硏醋調塗之綱目
又馬齒莧取汁飮之本草
馬汗及毛入瘡腫痛以冷水浸瘡數易飮好酒立愈本草
驢涎馬汗入瘡腫痛生烏頭末付瘡上良久黃水出立安又白礬枯黃丹炒等分調貼瘡上本草
馬毒瘡婦人月經血塗之又生栗及馬齒莧擣付之本草
諸獸肉毒
解六畜肉毒犀角濃磨汁一椀服之本草
食馬獸六畜肉中毒水浸豆豉絞取汁數升服之綱目
食自死六畜肉中毒黃柏末二三錢水調服不解再服入門
食自死鳥獸肝中毒取人頭垢一錢熱湯化服本草
食諸肉中毒或吐下血胡荽子一升煮取汁停冷每服半升日二又胡葱一升煮取汁冷服半升又生韭汁飮之又燒猪骨末和水服又犬屎燒灰和酒服本草
凡肉盛密器蓋之隔宿者名爲鬱肉又茅屋漏水沾濕脯名爲漏脯皆有毒害人黑豆濃煎汁飮數升又燒犬屎末和酒服又擣韭取汁服一二升又多飮人乳汁又燒人屎和酒服本草
食牛馬肉及肝中毒先剉頭髮令寸長拌好土作溏泥二升合和飮之須臾髮皆貫所食肝出卽愈又人乳汁飮一二升亦立愈本草
食馬肉中毒欲死香豉二兩杏仁三兩和蒸一炊久熟杵服日二又蘆根煮取汁飮一二升又多飮淸酒卽解濁酒卽加本草
食馬肝中毒人頭垢和水服又雄鼠屎三七枚硏和水服本草
食狗肉不消心下堅脹口乾發熱妄語煮蘆根取汁飮之又杏仁一升去皮硏水三升煎去滓分三服利下血片爲效本草
食牛羊肉中毒煮甘草汁服一二升本草
食生肉中毒地漿飮之本草
犀角
多服則令人煩麝香一字調水飮之入門
諸禽肉毒
食鵝鴨肉中毒糯米泔或溫酒飮之又秫米水硏取汁飮一盞本草
食雉肉中毒吐下犀角末和水服一錢或以水濃磨取汁飮
食中毒箭死鳥獸肉及野鳥肉中毒狸骨燒灰和水服又黑豆汁藍汁飮之本草
諸魚毒及蟹毒
食魚中毒飮冬瓜汁最驗又海獺皮煮汁飮之又濃煮橘皮汁飮之又鮫魚皮燒灰和水服之本草
食蟹中毒生藕汁冬瓜汁煮蒜汁飮之幷佳又紫蘇葉煮汁飮之子汁飮之亦良又黑豆汁豉汁幷解之本草
食鱸魚鯸鮧魚中毒蘆根煮汁飮一二升生汁亦可
食鱔中毒食蟹解之食鱔鱉中毒豉一合投新汲水半椀取濃汁頓服卽愈
多食生膾不消胸膈不快瓜蔕散方見吐門吐之若日久成癥病大黃朴硝陳皮各三錢水煮頓服下之綱目
又方取水中石子數十枚燒赤投五升水中七次卽熱飮之三五度當利出瘕
凡食魚肉過度還飮肉汁卽消食腦立消萬物腦能消身所以食膾飱魚頭羹也本草
食膾不消飮薑汁卽消本草
食魚肉不消成癥結狗糞燒存性爲末和酒服二錢日三癥結卽出本草
苽果毒
食菓中毒猪骨燒灰和水服又桂皮濃煎取汁飮之又服瓜蔕散吐之卽愈
食雜苽果子過多腹脹氣急桂心爲末飯丸菉豆大以水呑下十丸未愈再服本草
又桂心末五錢麝香一錢飯丸菉豆大白湯下十五丸卽效名曰桂香丸入門
食銀杏中毒香油多飮吐之又地漿藍汁甘草汁飮之
治苽毒石首魚灸食或煮汁服自消本草
食桃得病取桃梟燒爲末和水服之卽愈本草
菜蔬毒
食諸菜中毒發狂煩悶或吐下葛根濃煎汁服生汁尤佳又烏鷄屎燒爲末和水服又香油多飮之又甘草湯飮之又人乳汁或小兒尿服二升卽愈本草
菜蔬魚肉毒苦參剉三兩苦酒一升煎服吐出卽愈本草
燒酒毒
過飮燒酒中毒則面靑口噤昏迷不省甚則腐腸穿脇遍身靑黑或吐下血死在須臾初覺便脫衣推身袞轉之無數吐之卽甦又以溫湯裸體浸灌常令溫煖若灌冷水卽死又取生苽及蔓搗取汁斡開口灌之不住又碎氷頻納口中及肛門又葛根搗取汁灌口中漸醒而愈俗方
豆腐毒
過食豆腐腹脹氣塞欲死新汲水多飮卽安若飮酒卽死俗方
中豆腐毒令人生瘡噫氣遺精白濁蘿葍煎湯飮之又杏仁水硏取汁飮之入門
麪毒
人食熱麪多中毒蘿葍擣取汁飮之無生者則取子水硏取汁飮之又地骨皮煮取汁飮之又赤小豆末和水服卽愈本草
服藥過劑或中毒煩悶欲死
犀角以水濃磨取汁服又葛根擣取汁飮之或水煮取汁服之又靑藍汁飮之又生鷄卵取黃呑之又地漿飮之又胡粉水和服之又粳米粉和水服又豉汁飮之本草
通治百物毒
人中諸物毒服萬病解毒丹最妙
又細茶白礬每取三錢末新水調服卽效名礬茶散
又五倍子爲末好酒調下三錢在上卽吐在下卽瀉
又大甘草爲極細末微炒量病人酒量多少好酒調服須臾大吐瀉雖渴不可飮水飮水則難救
臘雪水解一切毒取飮之本草
又甘草薺苨煎湯服之入口便活本草
解諸藥毒殺諸蟲毒靑黛雄黃等分爲末新水調下二錢得效
又蠶退紙燒灰新水調下一錢神效直指
又白扁豆爲末新水調下二三錢得利卽安得效
又犀角以水濃磨取汁服能解百毒本草
又葛根汁又藍葉汁又人糞汁又地漿飮之本草
又香油多飮之或吐或下神效本草
又黑豆汁飮之又白狗屎絞汁服或燒灰和水服本草
甘豆湯爲解毒第一本草
甘豆湯
甘草黑豆皆解百藥百物毒各取五錢作一貼水煎取汁溫冷任意服之神效或加竹葉或加薺苨尤效本草
水毒
江南溪澗中有蟲名爲短狐亦名射工一名𧌒其蟲無目利耳能聽在水中聞人聲輒以口中毒射人故謂之射工又含沙射人之影故謂之射工人中其毒寒熱悶亂頭目俱痛亦如中屍卒不能語又有水毒蟲一名溪溫其病與射工相似但有瘡爲射工無瘡爲溪溫
又有沙虱乃毒蛇鱗中蟲也夏月蛇爲虱所苦倒身江灘刷其虱虱入沙中行人中其毒如瘡如鍼孔粟粒四面有五色文須剜去小肉卽愈不然三兩日死
射工溪溫皆能殺人治法取湯數斛以蒜五升投湯中溫浴之身體發赤癍者水毒又消水毒飮子幷主之入門
消水毒飮子
吳茱萸半升生薑犀角升麻陳皮各一兩烏梅七箇右剉水七椀煎至二椀分二服入門
救急
十件危病
華佗云人有急病疾如風雨命醫不及須臾不救視其橫夭實可哀憐予選十件危病三十妙方以救之不可不知
又云人有急病疾如風雨須臾不救命在頃刻世人纔見一時氣絶便以爲死更不知有可救之理可救之方故以所歷經驗數方鋟梓以廣其傳便可對證尋方服藥急救庶幾倉卒無夭橫之患矣
一霍亂吐瀉詳見霍亂門
二纏喉風閉塞方見咽喉門
三吐血下血方見血門
四中砒礵毒方見解毒門
五屍厥
六中惡客忤
七脫陽
八鬼魘鬼打
九孕婦橫逆産方見婦人門
十胎衣不下方見婦人門
中惡
凡中惡客忤鬼氣之證凡人暮夜或登厠或出郊野或遊空冷屋室或行人所不知之地忽見眼見鬼物口鼻吸着惡鬼氣驀然倒地四肢厥冷兩手握拳口鼻出淸血性命逡巡須臾不救此證與屍厥同但腹不鳴心腹俱煖切勿移動其屍卽令親戚衆人圍繞打鼓燒火或燒麝香安息香直候記醒人事方可移歸華佗
先用蘇合香元方見氣門薑湯或溫酒化下三丸蘇省後用他藥太乙神精丹尤好方見邪祟且用朱犀散備急丸方見卒死
急取半夏末或皂角末吹兩鼻中卽活心頭溫者一日亦可活得效
又取故汗衣須用內衣久遭汗者佳男用女衣女用男衣燒灰爲末每二錢百沸湯調下得效
又麝香一錢硏和醋二合服之便差又取葱黃心刺鼻中入深四五寸令目中出血卽活又生薑汁醇酒各半盞同煎百沸灌服之又白犬斷頭取熱血一升灌之又韭汁灌口鼻中又菖蒲搗取汁灌之又桃梟酒磨服之又黃丹一錢蜜三合和服口噤者折齒灌之本草
鬼擊鬼打鬼排
此等病皆得之無漸卒着人如刀刺狀胸腹㽱痛不可按抑或吐衄下血治法同中惡本草
朱犀散
犀角五錢朱砂麝香各二錢半右爲末每二錢新汲水調灌入門
脈候
中惡之脈緊細易治浮大難痊得效
脈至如喘名曰暴厥暴厥者不知與人言內經
寸口脈沈大而滑沈則爲實滑則爲氣實氣相搏血氣入藏卽死入府卽愈此爲卒厥不知人何謂也師曰脣靑身冷爲入藏卽死身溫和汗自出爲入府卽愈仲景
厥逆連藏則死連經則生註云連藏死者神去故也內經
屍厥呼之不應脈伏者死脈大反小者死
卒中惡腹大四肢滿脈大而緩者生緊大而浮者死緊細而微者亦生脈經
屍厥
屍厥者脈動而無氣氣閉不通故靜如死也還魂湯主之仲景
卒然不省人事全如死屍但氣不絶脈動如故或脈無倫序或乍大乍小或微細不見而心胸煖者是也仲景
屍厥者卽中惡之類凡弔死問疾或入墓登塚卒中邪惡與藏氣相忤忽然手足逆冷頭面靑黑牙關緊急頭旋暈倒昏不知人或錯言妄語急取蘇合香丸三丸溫酒或薑湯灌下又煎還魂湯灌之又故汗衣燒灰末二錢百沸湯調灌又菖蒲汁灌口中
血之與氣幷走於上則爲大厥厥則暴死氣復反則生不反則死
邪客於手足少陰太陰足陽明之絡此五絡皆會於耳中上絡左角五絡俱竭令人身脈皆動而形無知也其狀若屍名曰屍厥以竹管吹其兩耳卽甦內經
屍厥之證卒死脈猶動四肢逆冷腹中氣走如雷鳴聽其耳中如微語聲者是也急用硫黃散朱犀散方見上又附子炮一枚爲末分二服酒煎灌之如無則薑汁半盞酒一盞煎百沸灌下入門
還魂湯
一名追魂湯主中惡屍厥暴死客忤鬼擊飛屍奄忽口噤氣絶麻黃三錢杏仁二十五粒桂心甘草各一錢右剉作一貼水煎灌服口噤者幹開口灌之藥下立甦仲景
凡屍厥鬱冒卒死卒中之類皆當發表仲景云鬱冒欲解必大汗出是也綱目
硫黃散
治屍厥奄然死去不省人事命在頃刻硫黃一兩焰硝半兩右細硏如粉分作三服每用好酒一盞同煎覺焰起傾於盞內蓋着候溫灌服之如人行五里又進一服不過三服卽甦得效
鬼魘
人眠睡則魂魄外遊爲鬼邪所魘屈其精神弱者則久不得窹乃至氣絶所以須傍人助喚幷以方術治之千金
鬼魘鬼打之證人到客舍館驛及久無人居冷房睡中爲鬼物所魘但聞其人吃吃作聲便令人叫喚如不醒乃鬼魘也不急救則死宜用雄朱散
人爲鬼魘卒死不得着燈火照亦不得近前急喚多殺人但痛咬其足跟及大拇指甲邊幷多唾其面卽活如不醒者移動處些子徐喚之若元有燈卽存不可吹滅如無燈切不可用燈照仍用筆管吹兩耳又取半夏末或皂角末吹兩鼻中得效
鬼魘卒死及卒中鬼擊血漏腹中煩滿欲死雄黃末吹入鼻中又酒調一錢服日三能化血爲水本草
又生韭汁灌口中及耳鼻中薤白汁亦可又東向桃柳枝各七寸煎湯灌下又伏龍肝末二錢井水調灌服更吹入鼻中又羊糞燒煙熏鼻中卽甦諸方
夢中被刺殺或被打諸般不祥忽然吐衄下血甚者九竅皆出血宜以升麻獨活續斷地黃各五錢桂皮一錢右爲末每二錢白湯調下日三入門
雄朱散
治鬼魘牛黃雄黃各一錢朱砂五分右爲末每挑一錢於床下燒之次挑一錢以酒調灌入門
鬱冒
人平居無疾忽如死人身不動搖默默不知人目閉不能開口瘂不能言或微知人惡聞人聲但如眩冒移時方窹此由汗出過多血少氣幷于血陽獨上而不下氣壅塞而不行故身如死氣過血還陰陽復通故移時方窹名曰鬱冒亦名血厥婦人多有之宜白薇湯倉公散卽甦本事
白薇湯
白薇當歸各一兩人參半兩甘草二錢半右爲麤末每五錢水煎溫服本草
倉公散
藜蘆瓜蔕雄黃白礬各等分右爲末取少許吹入鼻中本事
客忤卒厥諸證
客忤者中惡之類也多於道間門外得之令人心腹絞痛脹滿氣衝心胸不卽治亦殺人取百草霜五錢鹽一錢和硏溫水調下本草
又取鹽鷄子大靑布裹燒赤硏納酒中頓服當吐惡物又取細辛桂心爲細末納口中又銅器或瓦器盛熱湯用厚衣襯腹上於衣上熨之冷則易便愈又至寶丹方見風門蘇合香元以薑汁或溫酒或童尿調灌諸方
又熟艾一兩水煎取汁頓服卽差本草
帝曰厥令人腹滿或令人暴不知人或至半日遠至一日乃知人者何也岐伯曰陰氣盛於上則下虛下虛則腹脹滿陽氣盛於上則下氣重上而邪氣逆逆則陽氣亂陽氣亂則不知人內經
凡卒急之證有氣厥血厥痰厥食厥中風中寒中暑中濕之類皆詳見各門隨證治之回春
至聖來復丹方見寒門通治諸厥危急之疾得效
卒死
帝曰人有卒然暴死暴病者何也少師答曰三虛者其死暴疾也得三實者邪不能傷人也所謂三虛者承年之衰逢月之空失時之和因爲賊風所傷是爲三虛逢年之盛遇月之滿得時之和雖有賊風邪氣不能危之是爲三實
三虛相搏則爲暴病卒死
雷公問曰人不病而卒死何以知之帝曰火氣入於藏府者不病而卒死矣雷公曰病少愈而卒死者何以知之帝曰赤色出兩觀大如拇指者病雖少愈必卒死黑色出於庭庭謂額也大如拇指必不病而卒死靈樞
凡卒死者口張目開手散遺尿爲虛宜補氣目閉口噤手擧爲實宜發表綱目
人見五色非常之鬼遂令暴亡者皆自己精神不守神光不聚故耳非外所侮乃元氣極虛之候也正傳
凡暴亡不出一時可救之雖氣閉絶四肢冷若心腹溫鼻微溫目中神彩不轉口中無涎舌與陰卵不縮者皆可活也遺篇
救卒死或常居寢臥奄忽而絶急割取雄鷄冠血頻塗其面乾復塗之幷以灰營死人一周本草
狐膽主暴亡臘月取者尤佳若有人卒死未移時者溫水硏灌人口中卽活本草
淸心元至寶丹方見風門蘇合香元方見氣門至聖來復丹方見寒門備急丸皆主卒死以薑汁或溫酒或童尿調和灌服諸方
救卒死急取半夏末或皂角末吹入鼻中又雄鷄冠血滴入鼻中又牛黃或麝香一錢溫酒調灌卽甦諸方
驚怖卒死者以溫酒灌之卽活綱目
備急丸
主諸卒死暴疾百病及中惡客忤鬼擊鬼打面靑口噤奄忽氣絶大黃乾薑巴豆霜各一兩右爲末蜜和搗千杵作丸小豆大卒死者取三丸熱酒呑下口噤則以酒化灌之下咽卽活或溫水下亦得仲景
張易老又名獨行丸乃急劑也
脫陽證
凡人因大吐大瀉之後元氣不接四肢逆冷面黑氣喘冷汗自出外腎縮搐不省人事須臾不救與傷寒陰陽易同證宜急服大固陽湯
又桂枝二兩剉好酒煎取汁服又連鬚葱白三七莖以酒濃煎服陽氣卽回又生薑一兩硏酒煎服亦效又葱鹽爛搗炒熱熨臍下氣海卽愈得效
大固陽湯
大附子一枚炮切作八片白朮乾薑炮各五錢木香二錢半右剉作一貼水煎去滓放冷灌服須臾又進一服神效得效
救自縊死
自縊死者自旦至暮雖已冷必可活自暮至旦則難治心下若微溫者一日已上猶可活當徐徐抱下解之不可截斷繩子令安臥被中急須按定其心却撚正喉嚨令一人以手掌掩其口鼻勿令透氣氣急卽活又令一人以脚踏其兩肩以手挽其髮常令弦急勿使縱緩一人以手據按胸上數摩動之一人摩捋臂脛屈伸之若已强直漸漸强屈之如此一炊頃雖得氣從口出呼吸眼開仍引按勿止仲景
又法用手厚裹衣物緊塡穀道抱起解繩放下揉其項痕仍搐藥入鼻及以竹管吹其兩耳待其氣回方可放手若便後分泄氣則不可救矣山居
急刺鷄冠血滴口中卽活男雌女雄又取鷄屎白如棗大酒和灌鼻中尤妙本草
又以藍汁灌之又取梁上塵如大豆許納竹管中四人各一管同時極力吹兩耳鼻中卽活又取半夏末或皂角末或細辛末吹入鼻中得嚔卽甦須臾少與溫粥淸令喉潤漸漸嚥下乃止本草
五絶者一曰自縊二曰墻壁壓三曰溺水四曰鬼魘五曰産乳皆取半夏末吹鼻中心頭溫者雖一日皆可活本草
救溺水死
凡溺水死者一宿尙可救急急拯出先以刀抭開口放筯一枚含之使可出水然後解去衣服多灸臍中二三百壯令兩人以筆管吹其兩耳又取皂角末綿裹納下部須臾出水卽活又取鴨血灌入口中又將醋半盞灌鼻中又用蘇合香元三丸薑湯調灌又萬病解毒丹一錠冷水磨化灌下卽甦溺死縊死皆效入門
又法取竈中熱灰熱沙亦可一二石埋其身只出頭面水出七孔卽活仲景
又法將牛一頭將死者腹橫覆在牛背上兩邊用人扶策徐徐而行則水自下亦活得效
又法以生人倒䭾死人卽負持走吐水便活
又法以酒壜一箇以紙錢一把燒壜中急以壜口覆死人面上或臍上冷則再換水出卽活入門
救凍死
人遇寒凍死四肢强直口噤只有微氣者用大釜炒灰令煖囊盛熨心上冷則易口開氣出然後以溫粥淸稍稍灌之或溫酒或薑湯灌之卽甦若不先溫其心便將火灸則冷氣與火爭必死矣綱目
又法用氈或蒿薦裹死人以索繫定放平穩處令兩人對面輕輕袞轉往來如捍氈法四肢溫和卽活得效
救餓死
凶荒之歲人多餓死若累日不得食飢困將死者頓喫飯及肉物則必死宜先以稀粥淸稍稍嚥下令咽腸滋潤過一日漸與稀粥頻啜之過數日乃與稠粥軟飯則自然生活類聚
攪腸沙
此證心腹絞痛冷汗出脹悶欲絶俗謂之攪腸沙與乾霍亂同由山嵐瘴氣或因飢飽失時陰陽暴亂而致也
所感如傷寒頭痛嘔惡渾身壯熱手足指末微厥或腹痛悶亂須臾能殺人先濃煎艾湯試之如吐卽是也得效
治法蠶退紙燒爲末熱酒調服立效又多飮鹽湯吐之亦愈得效
有陰陽二證陰沙腹痛而手足冷看其身上有小紅點以香油燈點火燒於紅點上令其煖爆或服葱豉湯汗出卽愈陽沙腹痛而手足煖以鍼刺其十指背近爪甲半分許血出卽安先自兩臂按摩下其惡血令聚指頭血出爲好入門
又法以手蘸溫水於病者膝灣內打拍有紫黑點處以鍼刺去惡血卽愈
患痛之人兩臂腕中有筋必致黑色用砂鍼擊刺出紫黑血痛卽止神效十三方
入井塚卒死
凡入井塚須先以鷄鴨毛投之直下則無毒若徘徊不下則有毒當先以酒數升洒其中停久乃入本草
夏月淘井多致殺人五六月尤甚古塚中及深井中皆有伏氣若入則令人冒悶奄忽而死卽取井水噀其面幷冷水調雄黃末一二錢服之轉筋入腹痛欲死者使四人捉住手足灸臍左邊二寸十四壯又用生薑一兩剉酒五盞濃煎頓服又醋煮衣絮令熱徹濕裹轉筋處又濃煎鹽湯浸手足洗胸脇間卽甦入門
新城縣人家有枯井一口有客人兩者於五月間因失鈔袋疑在井中一人先下井中寂然無聲又一人繼下亦久不出傍人怪之與家主議用繩弔縛木板令人登踏下井看之其人亦無聲卽牽上井則其人昏迷不省用冷水救甦更用鷄犬縛繩下試亦皆死焉遂拆毁井畔見兩人身屍用繩弔縛上來看審則身屍靑黑了無傷痕此其中毒而死也治法同上類聚
蛇入七竅
夏月因熱就凉睡有蛇入人耳鼻口中挽不出急以刀傷蛇尾納川椒一云胡椒二三粒裹着卽出又以艾灸蛇尾卽出又割母猪尾頭瀝血入口中幷孔中亦出後取雄黃末調人參湯服制蛇毒
人卒爲蛇繞不解以熱湯淋之無湯則令人尿之卽解綱目
鍼灸法
邪客於手足少陰太陰足陽明之絡此五絡俱竭令人身脈皆動而形無知其狀若屍名曰屍厥先刺隱白後刺涌泉後刺厲兌後刺少商後刺神門內經
屍厥當刺期門巨闕中極僕參隱白大敦金門
卒厥屍厥百會灸四十九壯氣海丹田灸三百壯覺身體溫煖卽止
中惡客忤卒死灸臍中百壯
中惡取人中中脘氣海
卒死灸心下一寸臍上三寸臍下四寸各三壯卽差又灸手足兩爪後二七壯
諸卒死及魘死急於人中及兩脚大拇指內離爪一韭葉許各七壯卽活綱目
卒被鬼擊如中箭用桃皮一片安痛上取一匙頭安桃皮上用艾胡桃大安匙頭灸之卽差入門
怪疾
有二十六條
怪疾異常
怪證異於常患之病故謂之怪疾
肉癥
肉癥者思肉不已食訖復思白馬尿三升空心飮當吐肉不吐者死本草
酒癥
一人病心痛此人好酒初飮二三杯必奔走三五十次其酒稍散方復飮至前量至明朝嘔靑黃水數口夜變魚腥臭六七日始安戴人張子和也以藥吐之乃吐蟲一條靑黃色長六七寸口目鼻俱全狀如蛇醃乾以視人乃酒癥也綱目
一男自幼喜飮酒日飮一二斗無酒叫呼不絶全不進食日就瘦弱家中設策令人用手巾縛住手足却取生酒一壜於口邊打開其酒氣衝入口中病者必欲就飮堅不與之須臾口中忽吐物一塊直下壜中以物蓋覆猛火燒滾約乾一半却開取之其物如猪肝狀約三兩重周回有小孔如鍼眼不可數計棄之於江自後雖滴酒不能飮矣得效
髮瘕
一人有飮油五升以來方始快意常喫則安不飮則病此是髮入胃化爲蟲雄黃半兩爲末水調服蟲自出投沸油中棄之江中病卽愈得效
一道人心腹煩滿彌二歲甄立言診曰腹有蠱誤食髮而然令餌雄黃一劑少頃吐一蛇無目燒之有髮氣乃愈入門
一人患腰痛牽心每發輒氣欲絶衆以爲肉癥徐文伯視之曰此髮瘕也以油投之卽吐物如髮稍引之長三尺頭已成蛇能動掛門上滴盡惟一髮而已入門
一婦人病胸膈不利口流涎沫自言咽下胃中常有雷聲心膈微痛時復發昏鍼灸藥餌三載不愈戴人用痰藥一涌而出雪白蟲一條長五六寸有口鼻牙齒走於涎中病者惡而斷之中有白髮一莖此髮瘕也子和
鷄瘕
褚澄爲吳郡太守李道念到郡澄見謂曰汝有重病答曰舊有冷病今五年矣澄爲診曰汝病非冷非熱當是食白瀹鷄子過多所致令取蒜一升煮服之乃吐一物如升大有涎裹之開看則是鷄雛翅羽爪距悉具能行走澄曰此未盡令更服藥又吐如向者十三頭而安醫說
蛟龍瘕
春秋二時龍帶精入芹菜中人偶食之得病發則似癎面色靑黃腹滿痛不可忍名爲蛟龍病取飴糖二三升日兩度服吐出如蜥蜴三五枚卽差
蛟龍子生在芹菜中食之入腹變成龍子用餳糖粳米杏仁乳餠煮粥食之三升日三服吐出蛟龍子有兩頭可驗仲景
蛇瘕
華佗行道見車載一人病噎塞食不下呻吟佗曰餠店家蒜虀大酢三升飮之當自痊如言服之果吐大蛇一枚而愈本草
一人常飢呑食則下至胸便卽吐出醫作噎膈治不效任度曰此因食蛇肉不消而致斯病但揣心腹上有蛇形也視之果然遂用硝黃合而服之微利卽愈入門
鱉瘕
人食鱉肉不消成瘕伏在心下揣見頭足時時轉動作痛白馬尿飮之卽消昔有人與奴俱得此病奴先死剖其腹得鱉置庭中有承白馬客來看其馬放尿鱉上卽便消化其主知其奇效取飮之卽愈
白雌鷄一隻勿與食令飢過一宿明日以猪脂煎飯喂之取其屎熬乾爲末白湯調下一錢日三服須消盡乃止好了殺鷄食之鍾杏
蛤精疾
一人患脚跟腫痛諸醫莫識徐之才曰蛤精疾也由承般入海垂脚水中而得爲剖出二蛤而愈入門
眼見五色物
一人酒色過度眼見空中有五色物稍近變成一美婦人亭亭而立徐之才曰此色慾多大虛所致乃處補藥飮之數劑而愈入門
視物倒植
一人因大醉極吐熟睡至次早眼中視物皆倒植醫者診其脈左關浮促遂用瓜蔕藜蘆平旦吐之視物如常蓋傷酒吐時上焦反覆致倒膽府故視物皆倒法當復吐以正其膽則自愈入門
四肢堅如石
寒熱不止經日後四肢堅如石以物擊之一似鍾磬聲日漸瘦弱吳茱萸木香等分剉煎湯飮之自愈得效
化生鰕魚
口鼻腥臭水流以椀盛之有鐵色鰕魚如粳米大走躍不住以手捉卽化爲水此肉壞也任意飱食鷄肉自愈得效
腹如鐵石
腹中如鐵石臍中水出旋變作蟲行之狀遶身咂啄痒痛難忍撥掃不盡用濃煎蒼朮湯浴之以蒼朮末入麝香少許水調服之而痊得效
遍身波浪聲
遍身忽皮底渾渾如波浪聲痒不可忍搔之血出謂之氣奔人參苦杖靑鹽細辛各一兩剉作四貼每一貼水煎服便愈得效
身出斑毛
眼赤鼻張大喘渾身出斑毛髮如銅鐵乃目中熱毒氣結於下焦白礬滑石各一兩爲末水煎服不住乃安得效
十指斷壞
手十指節斷壞惟有筋連無節肉蟲出如燈心長數尺餘遍身綠色名曰血餘赤茯苓胡黃連煎湯飮之自愈得效
有蟲如蟹
有蟲如蟹走於皮下作聲如小兒啼爲筋肉之化雷丸雄黃各一兩爲末糝於猪肉片火上灸熟食之自安得效
肉出如錐
遍身忽然肉出如錐旣痒且痛不能飮食此名血壅若不速治潰而膿出赤皮葱燒灰和水淋洗喫豉湯自安得效
毛竅血出
遍身毛竅節次血出若不出皮膨脹如鼓須臾眼鼻口被氣脹合此名脈溢飮生薑汁一盞卽安得效
身生猫眼瘡
面上及遍身生瘡似猫兒眼有光彩無膿血但痛痒不常久則透脛名曰寒瘡多喫魚鷄韭葱等物則自愈得效
口鼻氣出不散
口鼻中氣出盤旋不散凝如黑蓋色過十日漸至肩胸與肉相連堅勝金鐵多因瘧後得之煎澤瀉湯日飮三杯五日乃愈得效
渾身生燎疱
渾身生燎疱如甘棠梨每箇破出水內有石一片如指甲大疱復生抽盡肌膚肉不可治三稜蓬朮各五兩爲末分三貼酒調服自愈得效
人身作兩
人自覺其形作兩人幷臥不辨眞假不語問亦無對乃是離魂辰砂人參白茯苓濃煎湯服之眞者氣爽假者化也得效
生瘡如櫻桃
頂上生瘡如櫻桃大有五色瘡破則項皮斷但逐日飮牛乳自消得效
四肢節脫
四肢節脫但有皮連不能擧動名曰筋解用酒浸黃蘆三兩經一宿焙乾爲末每三錢酒調下愈得效
身腫如蛇狀
身上及頭面肉上浮腫如蛇狀取雨滴階塼上苔痕一錢水化開塗蛇頭立消得效
身有光色
頭面發熱有光色他人手近之如火燒人用蒜汁半兩酒調服如蛇狀遂安得效
雜方
救荒辟穀方
粒食者生人所資數日之絶便能致命本草有不飢之文而醫方不言斯術者以其涉在仙奇非庸俗所能導也遂使荒饉之歲餓死橫路良可哀哉今略載其易爲者云若値奔竄在無人之鄕及墜墮溪谷空井深坑之中而四顧逈絶無可以藉口者便須飮水服氣其法如左千金
嚥津服水法
飢餓欲死便閉口以舌攪上下齒取津液而嚥之一日得三百六十嚥便佳漸習乃可至千自然不飢三五日小疲極過此便漸輕强若有水處卒無器便以左手掬水呪曰丞椽吏之賜眞乏粮正赤黃行無過城下諸醫以自防呪畢三叩齒右手指三叩左手如此三遍便飮之有杯器貯水尤佳如法日服三升便不飢千金
服六天氣法
六天氣服之令人不飢人有急難阻絶之處如龜蛇服氣則不死陵陽子明經言春食朝霞日欲出時向東氣也夏食正陽南方日中氣也秋食飛泉日欲沒時向西氣也冬食沆瀣北方夜半氣也幷天玄地黃之氣是爲六氣皆令人不飢延年無疾
一云平明爲朝霞日中爲正陽日入爲飛泉夜半爲沆瀣幷天玄地黃爲六氣
昔有人墮穴中其中有蛇每日作此氣服之其人依蛇時節飢時便服日日如之久漸有驗似能輕擧啓蟄之後人與蛇一時躍出焉千金
斷穀不飢藥
餌松柏葉法
周行山澤間取松柏葉細切和水服二合一日二三升最佳
終南山有一人無衣服身皆生黑毛跳坑越澗如飛乃合圍取獲則乃一婦人言我是秦宮人關東賊至秦王出降驚走入山飢無所食有一人老公敎我食松柏葉初時苦澁後稍便喫遂不復飢冬不寒夏不熱自秦時至漢成帝時已三百餘年矣千金
黃精
久服斷穀不飢甘美易食根葉花實皆可服餌或蒸熟或曬乾丸散隨宜凶年之時可休粮本草
天門冬
取根蒸熟去皮食之甚香美荒年取啖之足以斷穀止飢本草
朮
取朮作丸散久久服餌可以代糧
一人避亂山中飢困欲死有人敎以服朮遂不飢數十年還鄕里顔色如故本草
薯蕷
取根蒸熟食之或搗粉作麪食之凶年可以充粮不飢最佳本草
旋葍根
蒸熟食之斷穀不飢處處有之可服餌本草
葛根
採取作粉餌之可斷穀不飢本草
何首烏
採根蒸曝丸散任意亦可生啖可休粮本草
百合
採根蒸煮食之甚益人可休糧本草
松葉
守中不飢斷穀所宜取細切如粟和水或米飮服之或和大豆末食之可作避地術又陰乾搗末和水服亦佳
松白皮蒸熟食之辟穀不飢
松脂一斤白茯苓四兩爲末每晨和水服或蜜丸服之可辟穀長生終年不食本草
柏葉
服法同松脂久服斷穀不飢本草
楡白皮
荒歲人食之以當粮搗末和水服本草
白茯苓
善能斷穀不飢
大麥麪小麥麪亦可一斤茯苓末四兩以生牛乳和爲方寸餠子煮熟飽食可百日不飢
又白茯苓末四兩白麪二兩右水和得所以黃蠟代油煿成煎餠飽食一頓便絶食三日後飮脂麻湯少潤腸胃本草
橡實
去皮煮食最益人實中令不飢可多取禦歉歲本草
蠟
仙經斷穀最爲要用今人但嚼食方寸者終日不飢也
用黃蠟炒粳米嚼食充飢可辟穀不飢食胡桃肉卽解
白麪一斤黃蠟爲油作煎餠飽食可百日不飢
合松脂杏仁棗肉茯苓等分爲末作丸服五十丸便不飢
古人荒崴多食蠟以度飢當合大棗咀嚼卽易爛本草
栗
煨熟食之令人耐飢本草
藕
蒸食可休粮食之最佳
蓮子去皮心蒸熟爲末蠟蜜爲丸日服三十丸令人不飢本草
海松子
食之不飢本草
大棗
久服不飢本草
菱芡
菱仁或芡仁皆可休粮
今多蒸曝取仁爲粉蜜和食之可以代粮不飢斷穀長生本草
芋
煮熟食之可以當粮食而度飢年本草
烏芋
作粉食之或煮熟食令人不飢荒崴可充粮本草
桃膠
補中不飢以桑灰漬之服餌身輕百病愈數月斷穀本草
胡麻
九蒸九曝熬搗餌之斷穀不飢長生
又合白大豆棗同蒸曝作團食令不飢斷穀
胡麻休粮人重之本草
白脂麻
仙方蒸曝服餌以辟穀本草
榛子
久食令人不飢本草
大麻子
令人不飢
麻子二升大豆一升熬令香搗末蜜丸日二服令不飢
又麻子一升白羊脂七兩蠟五兩白蜜一合和搗蒸食之不飢本草
黑豆
炒熟以棗肉同搗之爲麨可以代粮
左元放救荒年法擇取雄黑豆三七粒生者熟挼之令煖氣徹豆心先一日不食次早以冷水呑下魚肉菜果不復經口渴則飮冷水初雖小困十數日後體力壯健不復思食矣本草
仙方修製大豆黃末服餌之可辟穀度飢歲本草
粳米
荒年穀貴無以充粮取粳米一升酒三升漬之出曝乾又漬又曝酒盡乃止稍稍食之渴飮冷水辟三十日足一斛二升辟周年
又大米三合炒過以黃蠟二兩熔銚內入米炒令乾任便食之數日不飢如食胡桃二箇卽思食本草
糯米
若遇凶年穀貴取糯米一斗淘洗百蒸百曝搗末日一飱以冷水得三十日都盡則可終身不食不飢本草
靑梁米
靑梁米一斗以苦酒一斗漬之三日出百蒸百曝好裹藏之遠行一飱十日不飢重飱九十日不飢
靑梁醋拌百蒸百曝可作糗粮辟穀本草
蔓菁子
取子用水煮三遍令苦味盡暴乾搗末水服二錢日三久漸增服可以辟穀
又蔓菁取苗葉莖根四時長服可以備飢歲本草
荏子
服食斷穀
可蒸令熟烈日乾之當口開舂取米食之亦可休粮本草
辟穀絶食方
年荒穀貴或遠方水火不便或修行人欲休粮宜服此黑豆五升淘洗蒸三遍曬乾去皮爲末大麻子三升一作五升湯浸一宿漉出曬乾蒸三遍令口開去皮爲末用糯米粥合和搗勻成團如拳大再入甑蒸之從夜至子住火至寅取出磁器盛蓋勿令風乾每服一二塊以飽爲度不得喫一切物第一頓七日不食第二頓七七日不食第三頓一百日不食第四頓永不飢容貌佳勝更不憔悴如渴則飮大麻汁以滋潤藏府若要喫物服葵菜湯解之或葵子三合杵碎煎湯冷服亦可
一方有白茯苓五兩類取
千金麨
蜜二斤白麪六斤香油二斤白茯苓四兩甘草二兩生薑去皮四兩乾薑炮二兩右爲末拌勻搗作塊甑內蒸熟陰乾爲末每取一大匙冷水調下可經百日不飢其麨於絹袋盛之可留至十年類取
辟穀不飢方
甘菊花白茯苓黃蠟松脂蜂蜜等分爲末先煉蜜次下藥和勻丸如彈子每一丸白湯嚼下類取
避難大道丸
黑豆一升去皮貫衆甘草各一兩茯苓蒼朮砂仁各五錢剉碎用水五盞同豆慢火熬煎直至水盡揀去藥取豆搗如泥作芡實大磁器密封每嚼一丸則恣食苗葉可爲終日飽雖異草殊木素所不識亦無毒甘甜與進飯粮一同
一方黑豆一升貫衆一斤細剉同煮豆香熟反覆令展盡餘汁簸去貫衆只取黑豆空心日啖五七粒任食草木無妨忌魚肉菜果及熱湯數日後不復思食入門
諸法
取水火法
陽燧向日然而爲火許愼云陽燧金也取金杯無緣者熟摩令熱日中時向日以艾承之則然得火也
日者太陽眞火以水精珠或心凹銅鏡向日射之以艾承接其光聚處火出故知之
方諸大蚌也向月承取水二三合如朝露主明目本草
磁石指南
以磁石磨鍼鋒則能指南其法取新纊中獨縷以半芥子許蠟綴于鍼腰無風處垂之則鍼常指南以鍼橫貫燈心浮水上亦指南然常偏丙位不全南向也蓋丙爲大火庚辛金受其制故如是物理相感爾本草
不畏寒
欲不畏寒取天門冬白茯苓等分爲末酒服二錢日再則大寒時單衣汗出本草
香身法
茅香苗葉可煮作湯浴令人身香去惡氣煮服之亦可零陵香亦香身飮浴皆佳本草
令人勇
服天雄令人武勇
取天雄三枚納雄鷄腸中搗爛生食之令人勇淮南子
去鬼通神
安息香燒之去鬼來神辟衆惡本草
見鬼方
要見鬼者取生麻子石菖蒲鬼臼等分爲末蜜丸彈子大每朝向日服一丸服滿百日卽見鬼本草
隱形法
白犬膽和通草桂心作末蜜和爲丸服能令人隱形靑犬尤妙本草
令夫婦相愛
夫婦不和取鴛鴦肉作羹臛私與食之卽相憐愛
五月五日取布穀爲脚腦骨帶之亦令夫妻卽相愛本草
去妬方
薏苡仁天門冬赤黍米等分蜜丸男婦服之皆不妬忌
又鶬鶊肉食之亦不妬忌入門
去衣油及衣垢
東壁土可除油汚衣勝石灰滑石
合歡皮及葉可洗衣垢又梅葉搗碎湯洗衣垢易脫又芋煮汁洗垢衣白如玉又赤小豆粉解油衣粘綴甚妙
又皂角湯去垢最妙本草
軟玉法
蟾蜍肪塗玉則刻之如蠟但不可多得取肥者剉煎膏以塗玉亦軟滑易截古玉器有奇特雕琢非人功者多是昆吾刀及蟾蜍肪所刻也本草
爛石法
地楡根燒灰能爛石
蟾蜍尿取以塗石亦能爛石本草
香譜
旁通四和凝香百花碎瓊雲英寶篆淸眞文苑沈香二兩白檀五錢沈香一分甘松一分玄參二兩丁香一分麝香一分新料降眞五錢白檀五錢甘松五錢白芷五錢茅香四兩笑蘭白檀三錢沈香五錢沈香一分降眞五錢麝香一錢腦子一錢甲香五錢淸遠茅香五錢沈香三分沈香一分麝香一錢白檀五錢錦囊腦子一錢零陵五錢麝香一錢木香五錢白檀五錢藿香一分丁香半錢醒心藿香一分麝香一錢腦子一錢沈香一兩沈香五錢凝和麝香一錢丁香五錢白檀一兩甲香一錢沈香一錢甘松一分腦子一錢
右爲末用蜜少許拌勻如常法燒之文房中必用
瑞雲香毬
酸棗仁一升水和硏汁一椀煎成膏香附子白芷各三兩白檀茅香艾納香卽松木上靑苔衣也草豆蔲丁香各一兩木香五錢龍腦一錢右爲末以酸棗仁膏搜和入熟蜜和勻杵令不粘手得所爲丸蓮子大每燒一丸靑煙直上三尺許結成毬子于空中移時不散必用
芙蓉香
沈束香白檀各二兩零陵香甘松香茅香各一兩丁香三乃子八角各七錢小腦五錢白芨四兩或五兩右硏爲末水和撚作條如筯子大陰乾燒之此芙蓉小炷法也俗方
聚仙香
沈束香二兩白檀香一兩丁香三乃子狼苔卽艾蒳香也黃煙香黑香欖油蘇合油安息香蜂蜜焰硝各五錢龍腦麝香各一錢白芨三兩右七料爲末分兩包取銚子安於火上入欖油蘇合安息蜂蜜熔化放令微溫乃入一包香末及腦麝焰硝攪令十分和勻用一包乾末作粉糝手塗擦竹心上陰乾燒之
一名淸遠香中朝傳習
淹藏果實法
臘雪水淹藏一切果實良
酒糟藏物不敗可淹苽果本草
香肥皂
沈香白檀丁香零陵香三乃子各一兩小腦三錢麝香一錢右爲末入皂角末五兩黑糖二兩或三兩於火上熔化拌和香末作丸彈子大凡盥洗時用此搓洗手面去垢膩俗名香飛露唐方
辟蚤虱
菖蒲甚去蟲殺蚤虱可辟去之
百部根殺虱煮湯洗之牛犬虱亦去
靑蒿殺虱煎湯洗之
水銀殺皮膚中虱唾硏塗之斃虱輕粉亦同本草
凡人洗濯衣服於粉糨內入水銀小許硏勻糨衣其後虱永不生醫林
帶砒礵辟蚤虱本草
辟虱蜈蚣萍燒煙熏之卽去又靑鹽水遍洒床席上卽絶得效
辟蚊蠅
五月取浮萍陰乾燒煙去蚊子
百部根殺蠅蠓
藍漆殺蠅作末和飯中蠅食之盡死
鰻鱺魚乾者燒室中蚊化爲水
五月五日取蝙蝠曬乾和桂皮乳香爲末燒之去蚊本草
木鱉子川芎雄黃爲末燒之蚊遠去必用
辟蠹
鰻鱺魚燒熏氈中斷蛀蟲置骨箱中斷白魚免諸蟲咬衣服燒熏諸竹木辟蛀蟲
芸薹辟蠹置書中無蠹患
薺菜花捋去席下辟蟲蠹本草
榠楂置衣箱中殺蟲魚本草
烏賊骨投井中蟲盡死本草
殺禽獸賊鼠
狼毒殺飛鳥走獸亦殺鼠
馬刀殺禽獸賊鼠本草
殺魚
巴豆殺蟲魚
川椒殺一切魚取皮挼水中可取魚
楸木皮汁殺諸魚置水中則魚盡死俗方
集鼠
蟹燒之致鼠
蟹黃幷熬燒煙可以集鼠於庭
蟹以黑犬血灌之三日燒之諸鼠畢至本草
粘瓦石
楡白皮濕搗如糊用粘瓦石極有力
鷄子白和白礬末粘磁器甚固本草
獸食物卽醉
虎食狗則醉
猫食薄荷卽醉瑣言
解鬱氣
凡久閉空房不宜輒入先以香物及蒼朮皂莢之類焚之使鬱氣消散然後可入不然感之成疾種杏
解煙熏
居民逃避石室中賊以煙火熏之欲死迷悶中摸索得一束蘿葍嚼汁下咽而甦
炭煙熏人頭痛嘔吐往往致死生蘿葍搗取汁飮之卽解無生則蘿葍子水硏取汁服亦解綱目
枸杞子酒
能補益枸杞子五升淸酒二斗硏搦浸七日取出去滓飮之初以三合爲始後則任性本草
地黃酒
糯米一斗生地黃三斤細切同蒸爛熟入白麯如常法拌釀候熟任意飮之大能和血駐顔入門
天門冬酒
補益天門冬去皮心擣取汁二斗漬麯二升麯發以糯米二斗準家釀法造酒封四七日取出澄淸飮之若得天門冬爲末和服尤佳得效
戊戌酒
糯米三斗蒸熟黃雄犬一隻去皮腸煮一伏時候極爛擣爲泥連汁與飯同拌勻用白麯三兩和勻釀之二七日熟空心飮一杯極能補養元氣老人尤佳活心
神仙固本酒
能變白髮返老還童牛膝八兩何首烏麤末六兩枸杞子擣碎四兩天門冬麥門冬生地黃熟地黃當歸人參各二兩肉桂一兩糯米二斗白麯二升蒸熟和藥末釀如常法仙方
葡萄酒
葡萄熟者挼取汁同糯米飯白麯和釀之自然成酒味亦美好山葡萄亦可本草
蜜酒
好蜜二斤水一椀白麯一升半好乾酵三兩右先熬蜜水去沫令極冷下麯酵每日三攪三日熟甚佳元戎
鷄鳴酒
右先將粘米三升淨淘水六升同下鍋煮作粥夏攤冷春秋溫冬微熱麯酵麥芽皆擣細末同餳飾下在粥內拌勻釀之冬五日春秋夏各二日卽爲美醞矣
歌曰甘泉六椀米三升做粥溫和麯半斤三兩餳飾二兩酵一抄麥芽要調勻黃昏時候安排了來朝便飮甕頭春必用
白花春
糯米一斗百度洗淨浸一盆水中過三日蒸熟以所浸水澆之入白麯如常法釀之過三日卽成美醞白蟻浮上最佳俗方
煮酒
好淸酒一甁入黃蠟二錢胡椒硏一錢緊封口置一撮濕米於其上重湯煮之其米成飯卽成矣取出放冷用俗方
作酒本
白米一升洗淨浸水中冬十春秋五夏三日待米透心潤濕取米蒸爛熟入麯小許以手挼按十分調勻納缸中封口冬置溫處夏置凉處待消化成酒乃取用其味微酸澁而滑爲好俗方
造神麯法
六月六日謂諸神集會之晨故名爲神麯如過此日造者非神麯也或云此日辦藥料至上寅日踏麯亦是
白虎卽帶麩白麪二十五斤
勾陳卽蒼耳自然汁一升
膝蛇卽野蓼自然汁一升三合
靑龍卽靑蒿自然汁一升
玄武卽杏仁去皮尖雙仁硏如泥一升三合
朱雀卽赤小豆煮熟擣如泥一升右共修合三伏內用上寅日踏極實爲度
又云或甲寅戊寅庚寅日乃三奇也
神麯六神之麯也必六物備可謂之神也
百藥煎法
五倍子二斤半烏梅肉白礬各四兩酒白麯四兩右將水紅蓼十二兩煎水去渣入烏梅煎不可多水要得其所却入五倍麤末幷礬麯和勻如作酒麯樣入磁器內遮不見風候生白取出曬乾聽用染鬚者加綠礬四兩入門
造豉法
以大豆爲黃蒸卽末醬每一斗加鹽四升川椒四兩同淹春秋三日夏二日冬五日卽成半熟加生薑細切五兩拌勻入器內封口埋蓬艾積草中厚覆之或馬糞中過七日或二七日乃取用旣潔且精本草
造飴糖法
以糯米煮粥候冷入麥芽末候熟取淸再熬如琥珀色者謂之膠飴可入藥其牽白堅强者謂之餳糖不入藥只可啖之而已入門
造半夏麯法
半夏不以多少爲末以生薑汁白礬湯等分和勻造麯楮葉包裹風乾然後乃入藥
風痰以皂角煮汁去渣煉膏和
火痰老痰以竹瀝入薑汁和
濕痰寒痰以生薑濃煎湯加枯白礬三分之一和如半夏三兩枯白礬一兩造麯如前法
又以霞天膏方見吐門加白芥子三分之二薑汁礬湯竹瀝造麯能使痰積沈痾隨大小便出
造海粉法
紫海蛤一斤火煆紅童便淬過凡三次爲末却用黃熟瓜蔞同爛擣千百杵作餠子麻繩穿貫懸當風處吹乾爲末聽用醫鑑
造輕粉法
食鹽綠礬各等分同放鍋中煮令黃色取起爲末名曰黃麯以此麯一兩入水銀二兩拌勻同入瓦罐內上用鐵燈盞蓋定外用黃泥如法固濟勿令泄氣候乾用炭火旋旋燒上頻頻以水滴鐵燈盞內候罐通紅則內藥盡升上罐口候冷折開卽成輕粉入藥聽用入門
作熟地黃法
採生地黃不拘多少以水浸之沈者名地黃半浮半沈者名人黃浮水上者名天黃其人黃天黃及細根擣取汁其地黃浸之以柳木甑或瓦甑盛地黃蒸熟取出曬乾又浸汁中一宿又蒸之出曬乾如此九蒸九曬蒸時每以糯米淸酒洒之十分爛熟色如烏金色則成就矣乃曬收之入藥聽用俗方
煮鹿角膠霜法
取鹿角鋸斷一寸長置長流水中浸三日洗刷去垢膩入砂鍋內以淸水江水尤佳浸過不露角以桑葉塞口以桑柴火煮之旋旋添熱水勿令火歇如是三日候角爛軟酥卽止取角曬乾謂之鹿角霜其汁澄濾取淸候凝作片風中吹乾謂之鹿角膠膠霜收取聽用入藥
勿用自落角者連腦骨者乃殺取也入門
取蟾酥法
五月五日取活蟾蜍捉住後以鍼刺破眉間以物輕輕鼓其背則白汁自出以竹蓖刮下塗油紙上陰乾用之綱目
曬乾人乳法
人乳數椀入瓦盆內莫攪動四圍曬乾刮取之又曬又刮直至乳盡以薑汁拌曬用之醫鑑
酒煮蠟法
黃蠟十兩於銀石器內熔化作汁用重綿濾去滓以淸酒一升煮蠟熔滾取起候冷其蠟自浮於水上去酒取用得效
製牛膽南星法
南星爲末臘月取黃牛膽汁拌勻入膽內封口掛當風處陰乾聽用
陰煉秋石法
人尿多聚置大盆中以新水相和攪轉百匝放令澄淸辟去淸水只留濁脚又以新水同攪水多爲妙又傾去淸水如此十餘次直候無臭氣水香爲止鋪厚紙於篩內傾在紙上瀝去淸水曬乾爲末以初男乳汁和勻如膏烈日中暴乾如此九度色如紛白蓋假太陽氣也謂之陰煉秋石能滋陰降火入門
陽煉秋石法
人尿多聚置盆中入皂角汁少許以殺其穢攪百餘遭直候小便澄淸白濁皆碇辟去淸水只取濁脚又入水攪百餘匝更澄淸去水取濁更以布濾去滓取濃汁入淨鍋內熬乾刮下擣篩再入鍋以淸水煮令化乃於箕筲內布厚紙兩重傾汁于其上淋過去水再入鍋熬乾又用湯煮化布紙淋汁如色未潔白更準下淋候色如霜雪卽止因入固濟砂盒內歇口火煆成汁傾出候瑩白玉色卽止細硏入砂盒內固濟頂火四兩養七晝夜久養火尤善謂之陽煉秋石治諸般冷疾久年虛損服之皆愈
煉秋石謂之取龍虎水法龍屬木虎屬金卽童男童女之稱擇年方十三四十五六無疾病未破陰陽者各置淨室精潔飮食用磁缸收貯小便積至一二石煉用但功力甚大故只取無病人小便積多亦可煉用入門
茯苓造化糕
白茯苓蓮肉山藥芡仁各四兩爲細末粳米二升擣爲粉砂糖一斤刮爲雪右和勻入甑中以竹刀劃爲片子以麤布覆甑蒸熟取出曬乾任意食之若覆木蓋則不熟矣集略
秘傳三仙糕
人參山藥蓮肉白茯苓芡仁各四兩別爲細末白蜜一斤砂糖一斤刮爲雪糯米三升粳米七升各擣作末右和勻蒸出曬乾再爲末每取一大匙白湯調下袖珍
造煎藥法
白薑五兩桂心二兩丁香胡椒各一兩半已上別爲細末大棗蒸去核取肉爲膏二鉢一鉢爲三升阿膠煉蜜各三鉢右先熔膠次入棗蜜消化乃入四味藥末攪勻煎微溫下篩貯器待凝取用俗方
六香膏
治冬寒凍傷皸瘃白檀香沈束香丁香零陵香甘松香八角香各一兩爲麤末入三升蜜中浸之封口經七日或十日取出於火上微溫下篩去滓乃入三乃子細末五錢小腦末三錢冬瓜仁細末七兩或十兩攪勻再下疎篩貯器中用之
其滓作團於火中燒之甚佳謂之江梅香俗方
衣香
茅香蜜炒一兩白芷五錢沈束香白檀香零陵香甘松香八角香丁香三乃子各二錢右幷爲麤末入小腦二錢末和勻作一貼置衣箱中最佳夏月尤好俗方
十香膏
沈香丁香白檀甘松鬱金各五錢麤剉入麻油一斤中浸七日却入鐺內慢火養五日後以文武火煎二三十沸用綿濾去滓拭鐺下了煉油入黃丹以柳篦子不住手攪候色黑滴水中成珠然後乃入乳香木香白膠香龍齒蘇合油末各五錢麝香末二錢半攪勻三五百遍候凝作片用時攤紅絹上貼之聖惠
琥珀膏
琥珀一兩丁香木香各七錢半木通桂心當歸白芷防風松脂朱砂木鱉子各五錢麻油一斤右除琥珀丁香木香桂心朱砂爲末外其餘幷剉浸油三宿慢火煎攪候白芷焦黃色漉出次下松脂熔化濾去滓再熬下黃丹一斤以柳篦不住手攪令黑色滴水中成珠乃入琥珀等五末攪勻候凝作片聽用局方
神仙太乙膏
玄參白芷當歸肉桂赤芍藥大黃生地黃各一兩剉浸麻油二斤春五夏三秋七冬十日慢火煎令白芷焦黃色去滓下黃丹一斤極攪勻滴水中成珠乃候凝作片聽用局方
救苦膏
治風濕痠疼川烏炮三錢牛膝黃丹乳香別硏各五錢白芷貝母白芨白斂各二錢槐潤一錢無則代桃膠沒藥別硏七錢白膠香別硏杏仁泥各三兩當歸一兩瀝靑別硏八兩香油半盞右末和勻以香油澆潤火上熔化每二兩作一貼攤油紙付患處類聚
玉容膏
一名玉容西施膏塗燥瘡黃芪當歸白芷川芎藿香零陵香白檀香香附子白斂白芍藥白芨杏仁各一兩瓜蔞一箇龍腦二錢淸油四斤黃蠟一斤右除龍腦幷剉浸油中春五夏三秋七冬十日日滿於石器煎候白芷焦黃色乃去滓入蠟熔化又去滓入龍腦攪勻密封用之冬則蠟減半袖珍
雲母膏
雲母焰硝甘草各四兩槐枝柳枝陳皮桑白皮側柏葉水銀各二兩川椒白芷沒藥赤芍藥肉桂當歸鹽花黃芪血竭菖蒲白芨芎藭木香白斂防風厚朴麝香桔梗柴胡松脂人參黃芩蒼朮草龍膽合歡乳香附子茯苓高良薑各五錢黃丹十四兩淸油二斤半右除雲母焰硝血竭沒藥乳香麝香黃丹鹽花外餘藥剉浸油中七日後文火煎候白芷附子焦黃色以布絞去滓再熬後下黃丹等八味細末以柳木篦不住手攪直至膏凝滴水中成珠爲度傾在磁器內彈水銀在上每用刮去水銀凡癰疽瘡腫外貼內服神效局方
臘享膏
治凍瘡臘猪脂猯油各二兩半香油二合半海松子油一合明松脂黃蠟各三兩七錢半右各煉去滓熔化成膏待凝貯器中塗之俗方
神異膏
露蜂房杏仁各一兩黃芪七錢半蛇退鹽水洗淨玄參各五錢亂髮鷄子大香油十兩黃丹五兩右先將油及髮銚中熬候髮烊盡入杏仁候杏仁黑色綿濾去滓乃入黃芪玄參熬一二時稍停入蜂房蛇退攪熬至紫黑色又濾去滓慢火熬下黃丹急攪千餘轉滴水不散膏卽成矣磁器收貯用治諸般癰癤毒正傳
萬應膏
大黃黃芩各二兩白斂黃蠟各一兩黃柏芍藥白芷黃芪木鱉子仁杏仁當歸白芨生地黃官桂玄參沒藥乳香各五錢黃丹一斤香油二斤八兩右十四味剉浸油三宿慢火熬以柳枝攪以白芷焦黃色爲度綿濾去滓入黃丹再熬滴水成珠乃入乳沒蠟熔化攪勻收貯盛器埋土中七日取出攤用治一切癰腫久瘡精義
善應膏
黃丹八兩白膠香乳香沒藥幷別硏當歸白芷杏仁大黃草烏川烏赤芍藥檳榔生乾地黃川芎瀝靑別硏亂髮各一兩右香油一斤浸藥三宿慢火熬至黑色再入葱白亂髮煎少時濾去滓再上慢火熬却入黃丹以柳篦不住手攪滴水成珠不散乃入乳沒膠香十分攪勻盛器沈水中三日取出聽用治諸般惡瘡腫毒及諸傷得效
白龍膏
白薇白芷白斂黃芪商陸根柳白皮桑白皮各一兩輕粉五錢別硏乳香二兩別硏定粉黃蠟各八兩杏仁油一斤無則代香油右七味剉浸三日揉熬令白芷黃色去滓下黃蠟乳香令熔化出火再濾微冷下輕粉定粉急攪至冷收貯攤緋帛上貼之治諸般惡瘡久瘡腫毒精義
靈應膏
白麥飯石火煆醋淬十餘次硏令極細鹿角燒存性白斂幷爲細末右取石末白斂末各二兩鹿角末四兩幷要極細不細則反痛取好米醋入銀石器煎令魚眼沸却入三味藥末竹篦子不住手攪熬一二時稀稠得所傾出候冷先以猪蹄湯或藥水洗去膿血挹乾鵝翎拂藥塗四圍凡赤處盡塗之但留一口如錢大以出膿血如藥乾以醋拂濕初便一日洗換十日後兩日一換其效如神治癰疽惡瘡瘰癧結核乳癰精要
爐灰膏
治癰疽惡瘡內點去瘀肉最妙用響糖爐內灰無則桑柴灰代之一升半風化石灰一升炒紅以箕子盛貯用滾湯三椀慢慢淋自然汁一椀許銅鍋盛慢火熬如稀糊先下巴豆末次下蟾酥各二錢白丁香末五分石灰炒一錢攪勻再熬如乾麪糊取起候冷磁罐盛貯勿令泄氣每用時以簪頭挑少許放指甲上硏呵氣調勻如泥用鍼撥開患處以藥點之勿點好肉及眼上入門
造黃丹法
黑鉛一斤土硫黃焰硝各一兩先熔鉛成汁下醋點之滾沸時下硫黃一小塊續下硝少許沸定再點醋依前下少許硝黃已消沸定黃亦盡炒爲末成丹矣入藥又炒令色變細硏水飛二遍用之入門
取竹瀝法
截靑大竹二尺許劈作兩片浸井水一宿以塼二塊排定將竹片架於塼上兩頭出一二寸下以烈火逼之竹兩頭以器承瀝收合綿濾去滓砂甁收貯暑月以冷氷沈冷以防瀝酸寒月置溫處勿令凍傷
造紅燒酒法
凡燒酒煮取時先將紫草細切納於缸中一甁燒酒則紫草五錢或七錢爲準乃承取熱燒酒於紫草缸中停久則其色鮮紅可愛俗方
辟果樹上烏鳥法
取生人頭髮掛樹上則烏鳥不敢來食其實矣
有人逃走取其髮於緯車上却轉之則迷亂不知所適矣本草
鹿角粥
大能補髓腦牢牙齒益精血固元氣每白粥一椀入鹿角霜粉五錢白鹽一匙攪勻服活心
山芋粥
能潤肺益氣山芋生者去皮於石上或新瓦上細磨如泥二合蜜二匙牛乳一鍾約半升於慢火上同炒令極熟乃投白粥一椀中攪勻服之不極熟則辣喉活心
避難止小兒哭法
用綿作一小毬略使滿口而不致閉其氣以甘草煎湯或甜物皆可漬之臨時縛置兒口中使嚥其味兒口有物實之自不能作聲而綿軟不傷兒口蓋不幸而遇禍難啼聲不止恐爲賊所聞棄之道傍哀哉用此法活人甚衆不可不知入門
雜病篇卷之十
婦人
求嗣
生人之道始於求子求子之法莫先調經每見婦人之無子者其經必或前或後或多或少或將行作痛或行後作痛或紫或黑或淡或凝而不調不調則血氣乖爭不能成孕
求嗣之道婦人要經調男子要神足又寡慾淸心爲上策寡慾則不妄交合積氣儲精待時而動故能有子是以慾寡則神完不惟多子抑亦多壽入門
男子陽精微薄則雖遇血海虛靜流而不能直射子宮多不成胎蓋因平時嗜慾不節施泄太多宜補精元兼用靜工存養無令火動候陽精充實依時而合一擧而成矣入門
男子陽脫痿弱精冷而薄宜固本健陽丹續嗣丹溫腎丸五子衍宗丸入門
男子脈微弱而澁爲無子精氣淸冷也宜陽起石元脈經
女宜鼓動微陽宜玉鑰啓榮丸螽斯丸煖宮螽斯丸
婦人無子多由血少不能攝精宜調養經血宜百子附歸丸琥珀調經丸加味養榮丸加味益母丸濟陰丹勝金丹調經種玉湯先天歸一湯神仙附益丹調經養血元溫經湯
婦人陰血衰弱雖投眞精不能攝入子宮雖交不孕雖孕不育是以男女配合必當其年入門
無子婦人瘦怯者乃子宮乾澁宜滋陰養血四物湯方見血門加香附黃芩肥盛軀脂滿溢子宮宜行濕燥痰南星半夏川芎滑石防己羌活或導痰湯方見痰門
相女法
未笄之婦陰氣未完慾盛之婦所生多女性行和者調經易挾性行妬者月水不勻相貌惡者刑重顔容美者福薄太肥脂滿子宮太瘦子宮無血俱不宜子不可不知入門
脈法
求嗣之脈專責於尺右尺偏旺火動好色左尺偏旺陰虛非福惟沈滑勻易爲生息微澁精淸兼遲冷極若見微濡入房無力女不好生亦尺脈濇回春
男子脈微弱而澁爲無子精氣淸冷也脈經
固本健陽丹
凡人無子多是精血淸冷或房勞過傷以致腎水欠旺不能直射子宮故爾豈可專責於母血之不足虛寒耶熟地黃山茱萸各三兩巴戟二兩兎絲子續斷酒浸遠志製蛇床子炒各一兩半白茯神山藥酒蒸牛膝酒洗杜冲酒洗切酥炒去絲當歸身酒洗肉蓯蓉酒浸五味子益智仁鹽水炒鹿茸酥灸各一兩加拘杞子三兩人參二兩右爲末蜜丸梧子大空心鹽湯或溫酒下五七十丸臨臥再服回春
續嗣丹
無子宜服山茱萸天門冬麥門冬各二兩半破故紙炒四兩兎絲子枸杞子覆盆子蛇床子巴戟熟地黃韭子炒各一兩半龍骨黃芪牡蠣山藥當歸瑣陽各一兩人參杜冲各七錢半陳皮白朮各五錢黃狗外腎酥灸二對爲末用紫河車一具蒸製同門冬地黃爛搗他藥幷爲細末煉蜜和勻搗千杵作丸梧子大每取百丸空心及臨臥以溫酒或鹽湯任意呑下入門
溫腎丸
服之有子山茱萸熟地黃各三兩巴戟二兩兎絲子當歸鹿茸益智杜冲生乾地黃茯神山藥遠志續斷蛇床子各一兩右爲末蜜丸梧子大空心溫酒下五七十丸精不固倍鹿茸加龍骨牡蠣入門
五子衍宗丸
治男子無嗣枸杞子九兩兎絲子酒浸製七兩覆盆子五兩車前子三兩五味子一兩右搗爲末蜜丸梧子大空心溫酒呑下九十丸臨臥鹽湯呑下五十丸春丙丁巳午夏戊己辰戌丑未秋壬癸亥子冬甲乙寅卯須上旬晴日合忌見僧尼寡女孝子六畜不淨之物廣嗣
慣遺精者去車前子代蓮子入門
陽起石元
治丈夫精冷眞精其不濃不兆施是以無子陽起石火煆硏兎絲子酒浸製鹿茸酒蒸焙天雄炮韭子炒肉蓯蓉酒浸各一兩覆盆子酒浸石斛桑寄生沈香原蠶蛾酒灸五味子各五錢右爲末酒煮糯米糊和丸梧子大空心鹽湯下七九十丸得效
玉鑰啓榮丸
治婦人無子香附子搗去皮毛醋水浸三日炒乾細末十五兩當歸二兩白芍藥川芎赤石脂藁本人參牧丹皮白茯苓白薇桂心白芷白朮玄胡索沒藥各一兩右除石脂沒藥外餘藥剉酒浸三日焙乾爲末足十五兩重羅極細入別硏赤石脂沒藥末煉蜜和丸彈子大每取一丸空心鷄未鳴時先以溫茶或薄荷湯漱口後細嚼溫酒或白湯送下以乾物壓下服至一月卽效廣嗣
一名女金丹無桂心有熟地黃治婦人無子或無痰火等疾經候亦調容顔不減但久無孕乃子宮有陰無陽不能生發宜服此鼓動微陽一月卽效或赤白帶下崩漏及血風血氣虛勞諸證無所不治眞女中金丹也入門
螽斯丸
經補受補者服七日卽交合孕後勿服香附子白薇半夏白茯苓杜冲厚朴當歸秦芃各二兩防風肉桂乾薑牛膝沙參各一兩半細辛人參各二錢三分右爲末煉蜜和丸梧子大空心酒下五七十丸入門
煖宮螽斯丸
婦人無子者服之厚朴一兩二錢半吳茱萸白茯苓白芨白斂石菖蒲白附子桂心人參沒藥各一兩細辛乳香當歸酒浸牛膝酒洗各七錢半右爲末蜜丸小豆大酒下一二十丸壬子日修合
一名壬子丸集略
百子附歸丸
久服有孕及治月水參差不調四製香附末十二兩製法見胞門川芎白芍藥當歸熟地黃阿膠珠陳艾葉各二兩右爲末用石榴一枚連皮搗碎煎水打糊和丸梧子大每百丸空心醋湯下廣嗣
一名百子建中丸無石榴一味終始忌鐵廣嗣
琥珀調經丸
治婦人胞冷無子能令經正香附米一斤分作二包用童便米醋各浸九日和淨熟艾四兩拌勻再加醋五椀入砂鍋內同煮乾爲度入川芎當歸白芍藥熟芐生芐沒藥各二兩琥珀一兩右爲末醋糊和丸梧子大每百丸空心以艾醋湯呑下入門
加味養榮丸
治經脈來前外潮內煩咳嗽食少頭昏目眩帶下血風血氣久無嗣息一切痰火等證服之有孕又治胎前胎動胎漏常服可無小産之患熟地黃當歸白朮各二兩白芍藥川芎黃芩香附子各一兩半陳皮貝母白茯苓麥門冬各一兩阿膠七錢甘草五錢黑豆炒去皮四十九粒右爲末蜜丸梧子大空心溫酒或鹽湯下七九十丸忌食諸血入門
加味益母丸
服之百日有孕益母草半斤加當歸赤芍藥木香各二兩右爲末蜜丸梧子大白湯下百丸入門
濟陰丹
治婦人久冷無子及數經墮胎皆因衝任虛損胞內宿挾疾病經候不調或崩漏帶下三十六疾皆令孕育不成以至絶嗣亦治産後百病令人有孕及生子充實無病蒼朮八兩香附子熟地黃澤蘭各四兩人參桔梗蠶退石斛藁本秦芃甘草各二兩當歸桂心乾薑細辛牧丹皮川芎各一兩半木香白茯苓京墨燒桃仁各一兩川椒山藥各七錢半糯米炒一升大豆黃卷炒半升右爲末煉蜜和勻兩作六丸每一丸細嚼溫酒或醋湯送下局方
勝金丹
治月水愆期久無嗣息及血癖氣痛百般諸疾牧丹皮藁本人參當歸白茯苓赤石脂白芷肉桂白薇川芎玄胡索白芍藥白朮各一兩沈香甘草各五錢右爲末蜜丸彈子大每一丸空心溫酒嚼下服二十丸當有孕得效
調經種玉湯
治婦人無子多因七情所傷致經水不調不能受孕熟地黃香附子炒各六錢當歸身酒洗吳茱萸川芎各四錢白芍藥白茯苓陳皮玄胡索牧丹皮乾薑炒各三錢官桂熟艾各二錢右剉分作四貼每一貼入薑三水煎空心服待經至之日服起一日一貼藥盡交媾必成孕矣此藥百發百中醫鑑
回春無薑桂艾三味
先天歸一湯
當歸酒洗一兩二錢白朮麩炒白茯苓生地黃酒洗川芎各一兩人參白芍藥牛膝酒洗各八錢縮砂炒香附子牧丹皮半夏各七錢陳皮六錢甘草四錢右剉分作十貼薑三水煎空心服渣再煎臨臥服經未行先服五貼經行後服五貼藥盡卽效經調脈和卽當有孕矣醫鑑
神仙附益丹
香附米一斤童便浸透水洗露一宿再浸再露再曬如此三次用好醋浸透一宿曬乾爲末
益母草十二兩東流水洗淨烘乾爲末右別以香附四兩艾葉一兩煮取汁用三分醋七分和前二末爲丸梧子大空心臨臥淡醋湯下七九十丸不惟治婦人百病而生育之功效如神醫鑑
調經養血元
治經脈不調久不受孕香附子十二兩酒醋鹽湯童便各浸三日焙當歸酒洗白芍藥酒炒生乾地黃酒洗牧丹皮酒洗各二兩川芎白茯苓白芷乾薑炒肉桂紅花桃仁沒藥半夏油炒阿膠珠各一兩玄胡索六錢蓬朮煨醋炒甘草灸各五錢茴香炒二錢右爲末醋糊和丸梧子大空心白湯或溫酒下百丸有孕勿服回春
溫經湯
治衝任虛損月事不調或前或後或多或少或逾月不至或一月再至或曾經半産瘀血停留脣口乾燥五心煩熱小腹冷痛久不受胎方見胞門
一名調經散正傳
一名大溫經湯入門
一方
男子陽旺則能直射子宮種子之仙方也又治男子精冷無子兎絲子酒浸煮製細末雀卵淸爲丸梧子大每七十丸空心溫酒送下用之屢驗年至五十及陽痿者每兎絲子末一斤加天雄四兩麪裹煨熟去皮臍切作四片童便浸透慢火焙乾爲末同丸服之尤效種杏
又方
戊戌酒治婦人久冷無子飮之最驗方見雜方
雀肉久食令人有子本草
男子無嗣者多灸臍中有效綱目
胎孕
凡欲求嗣必先視其婦之經脈調否其或未調必以藥而調之經脈旣調宜以人事副之按其法而行之庶不失其候也蓋婦人月經方絶金水纔生此時子宮正開乃受精結胎之候妙合太和之時過此佳期則子宮閉而不受胎矣正傳
月經行後一日三日五日交會者成男二日四日六日交會者成女過此則不孕矣亦要在子時後方可也正傳
婦人經水來時有兩日半淨者三日而淨者亦有女人血旺氣盛六七日淨者但觀寶田經水之顔色何如耳乃以潔白之物或綿或帛夾之于戶口取而目之金色者佳期也鮮紅者未淨不及也淺淡者大過也惟以敗血去淨新血生如金者爲佳期此時交合無不成矣回春
夫人之始生也血海始淨一日二日三日精勝其血則爲男子四日五日六日血脈已旺精不勝血則爲女子乃二物相薄長先身生謂之神又謂之精道與釋二門謂之本來面目是也東垣
欲求子者但待婦人月經絶後一日三日五日擇其旺相日如春甲乙夏丙丁秋庚辛冬壬癸以生氣時夜半後乃施瀉有子皆男必壽而賢明二日四日六日施瀉有子必女過六日後勿爲施瀉可也得效
陰陽交合避忌
凡男女交會當避丙丁日及弦望晦朔大風大雨大霧大寒大暑大雷電大霹靂天地晦冥日月薄蝕虹霓地動則損人神不吉損男百倍令女得病有子必癲癡頑愚瘖瘂聾瞶攣跛盲眇多病短壽不孝不仁又避日月星辰火光之下神廟佛寺之中井竈圊厠之側塚墓屍柩之傍皆所不可夫交合如法則有福德大智善人降詫胎中仍令性行調順家道日隆若不如法則薄福愚癡惡人來詫胎中令性行凶險所作不成家道日否禍福之應有如影響可不戒哉千金
十月養胎
婦人懷胎一月之時足厥陰脈養二月足少陽脈養三月手心主脈養四月手少陽脈養五月足太陰脈養六月足陽明脈養七月手太陰脈養八月手陽明脈養九月足少陰脈養十月足太陽脈養
諸陰陽各養三十日活兒手太陽少陰不養者下主月水上爲乳汁活兒養母
四時之令始于春木故胎養始於肝膽也良方
姙婦不可灸刺其經必墮胎良方
一月
足厥陰脈養胎夫人之有生也母之血室方開父之精潮適至陰幕旣翕如布袋絞紐而精血承衝氣自然旋轉不息如蜣蜋之滾糞呑啖含受成一團圓璇璣九日一息不停然後陰陽大定玄黃相包外似纏絲瑪瑙其中自然虛成一竅空洞虛圓與鷄子黃中一穴相似而團圓之外氣自凝結爲胞衣初薄漸厚如彼米飮豆漿面上自結二皮中竅日生從無入有精血日化從有入無九日之後次九又九凡二十七日卽成一月之數竅自然凝成一粒如露珠然乃太極動而生陽天一生水謂之胚此月經閉無潮無痛飮食稍異平日不可觸犯及輕率服藥入門
二月
足少陽脈養胎又三九二十七日卽二月數此露珠變成赤色如桃花瓣子乃太極靜而生陰地二生火謂之腪此月腹中或動或不動猶可狐疑若吐逆思酸名曰惡阻有孕明矣或偏嗜一物乃一藏之虛如愛酸物乃肝藏正能養血而虛也入門
三月
手心主心包絡脈養胎又三九二十七日卽三月數百日間變成男女形影如淸鼻涕中有白絨相似以成人形鼻與雌雄二器先就分明其諸全體隱然可悉斯謂之胎乃太極之乾道成男坤道成女也此時胎最易動芩朮丸方見下頻服最妙入門
四月
手少陽三焦脈養胎是月男女已分始受水精以成血脈形像具六府順成若胎動下血宜用安胎飮方見下入門
五月
足太陰脾脈養胎始受火精以成陰陽之氣筋骨四肢已成毛髮始生入門
六月
足陽明胃脈養胎始受金精以成筋口目皆成若胎動宜安胎飮入門
七月
手太陰肺脈養胎始受木精以成骨皮毛已成遊其魂能動左手入門
八月
手陽明大腸脈養胎始受土精以成皮膚形骸漸長九竅皆成遊其魄能動右手入門
九月
足少陰腎脈養胎始受石精以成皮毛百節畢備三轉其身入門
十月
足太陽膀胱脈養胎受氣足五藏六府齊通納天地氣於丹田使關節人神皆備待時而生
惟手少陰手太陽無所專主者以君主之官無爲而已
其有延月而生者富貴而壽有月不足者貧賤而夭
一云延月而産必生貴子入門
姙娠脈
婦人足少陰脈動甚者姙子也內經
全元起作足少陰王氷本作手少陰全本爲是動甚者動搖太甚也綱目
陰搏陽別謂之有子註曰陰謂尺中也搏謂搏觸於手也尺脈搏擊與寸口殊別陽氣挺然則爲有姙之兆何者陰中有別陽故也內經
經脈不行已經三月者尺脈不止者是胎也回春
脈滑疾重以手按之散者胎已三月也脈重手按之不散但疾不滑者五月也
婦人三部脈浮沈正等按之無絶者姙娠也脈經
姙娠八月一云六七月脈實大牢强弦緊者生沈細者死
姙婦脈細勻易産大浮緩氣散難産脈經
驗胎法
婦人二三月經不行疑是兩身却疑血滯心煩寒熱恍惚宜用神方驗胎散驗之海藏
艾醋湯亦可驗醫鑑
神方驗胎散
眞雀腦芎一兩當歸全用重一兩者只用七錢右二味細末分作二服濃煎好艾湯一盞調下或好酒調下二三時間覺腹臍微動仍煩卽有胎也動罷卽愈如不是胎卽不動如不覺效再煎紅花湯調下必有神效海藏
艾醋湯
驗胎有無以好醋煮艾葉服半盞腹中大痛是孕不痛無孕醫鑑
辨男女法
婦人有孕令人摸之如覆杯者則男也如肘頸參差起者女也脈經
婦人有娠左乳房有核是男右乳房有核是女也醫鑑
遣孕婦面南行還復呼之左回首者是男右回首者是女
看姙婦上圊時夫從後急呼之左回首者是男右回首者是女蓋男胎在左則左重故回首時愼護重處而就左也女胎在右則右重故回首時愼護重處而就右也推之於脈其義亦然胎在左則血氣護胎而盛於左故脈亦從之而左疾爲男左大爲男也胎在右則血氣護胎而盛於右故脈亦從之而右疾爲女右大爲女也陰陽之理自然如是脈經
脈法
婦人姙娠四月欲知男女法左疾爲男右疾爲女俱疾爲生二子謂俱滑而疾也脈經
尺脈左偏大爲男右偏大爲女左右俱大産二子脈經
左手沈實爲男右手浮大爲女左右手俱沈實猥生二男左右手俱浮大猥生二女脈經
男女之別以左右取左疾爲男右疾爲女沈實在左浮大在右右女左男可以預剖脈訣
雙胎品胎
成胎以精血之後先分男女者褚澄之論也愚竊惑焉東垣曰經斷後一二日精勝血者成男四五日血勝精者成女此亦未瑩易曰乾道成男坤道成女夫乾坤陰陽之性情也左右陰陽之道路也男女陰陽之儀象也父精母血因感而會精之泄陽之施也血能攝之陰之化也精成其子此萬物之資始於乾元也血成其胞此萬物資生於坤元也陰陽交媾胎孕乃凝胎之所居名曰子宮一系在下上有兩岐一達於左一達於右精勝其血及剛日陽時感者則陽爲之主受氣於左子宮而男形成精不勝血及柔日陰時感者則陰爲之主受氣於右子宮而女形成矣
或曰分男分女吾知之矣其有雙胎者何也曰精氣有餘岐而分之血因分而攝之故也若夫男女同孕者剛日陽時柔日陰時感則陰陽混雜不屬左不屬右受氣于兩岐之間者也亦有三胎四胎五胎六胎者猶是而已
或曰其有男不可爲父女不可爲母與男女之兼形者又若何而分之耶曰男不可爲父得陽氣之虧者也女不可爲母得陰氣之塞者也兼形者由陰爲駁氣所承而爲狀不一以女兼男形者有二一則遇男爲妻遇女爲夫一則可妻而不可夫又有下爲女體上具男之全形此又駁之甚者也或曰駁氣所承獨見於陰而所成之形又若是之不同耶予曰陰體虛駁氣易于承也駁氣所承陰陽相混無所爲主不可屬左不可屬右受氣于兩岐之間隨所得駁氣之輕重而成形故所兼之形有不可得而同也丹溪
丹溪此論極造精微綱目
又法左右尺脈俱沈實爲生二男不爾女作男生左右尺脈俱浮大爲生二女不爾男作女生也此乃男女兼形之說也綱目
轉女爲男法
懷娠三月名曰始胎血脈不流象形而變是時男女未定故服藥方術轉令生男也得效
始覺有孕以斧置孕婦床下勿令知之若不信待鷄抱卵以斧懸窠下則一窠盡是雄鷄可驗入門
石雄黃一兩絳囊盛帶孕婦左腰間
弓弩弦一枚絳囊盛帶孕婦左臂一云弓弩弦縛腰中滿三月解之
萱草花一名宜男姙婦佩之
雄鷄長尾拔三莖置孕婦臥席下勿令知
取夫頭髮手足爪甲鋪孕婦席下勿令知良方
惡阻
惡阻謂嘔吐惡心頭眩惡食擇食是也綱目
婦人不能食無寒熱名姙娠於法六十日當有此證設有醫治逆者却一月加吐下者則絶之註曰絶者絶其醫治候其自安也仲景
姙娠稟受怯弱便有阻病其狀顔色如故脈息和順但覺肢體沈重頭目昏眩擇食惡聞食氣好食鹹酸甚者或作寒熱心中潰悶嘔吐痰水恍惚不能支持巢氏謂之惡阻良方
惡阻者或大吐或時吐淸水惡聞食臭由子宮經絡絡於胃口故逢食氣引動精氣衝上必食吐盡而後精氣乃安亦有誤交合而子宮穢盛者遇百日卽愈入門
姙娠之初經脈內閉育養胎息腸胃沮洳散入焦膈若素有痰飮則飮與血搏食飮輒吐頭目旋暈憎聞食氣喜啖酸鹹四肢倦怠多臥少起厭厭困懶名曰惡阻已産之後胞外餘血敗瘀流利名曰惡露蓋惡者不善不淨之義阻者阻節之阻血搏痰飮當漸消之露者露水之露當急逐之由是而知胎前曰惡阻産後曰惡露古人命名之意深有以也易簡
惡阻謂有孕而惡心阻其飮食者是也多從痰治肥者有痰瘦者有熱
瘦人熱肥人痰俱宜二陳湯方見痰門加竹茹生薑熱加芩連日久水漿不入口吐淸水宜參橘散白朮散保生湯
惡阻宜用半夏茯苓湯芩連半夏湯歸原散竹茹湯綱目
懷孕愛喫一物乃一藏之虛如血氣弱不能榮肝肝虛故愛喫酸物
姙婦惡食但以所思之物任意與之必愈局方
二陳湯
婦人月事不行全不入食日就瘦弱全似虛勞然而穀雖不入果子雜物常喜食之却只是有孕諺所謂孕婦做得百般病者此也但以二陳湯加縮砂桔梗入薑棗烏梅煎服消痰順氣自然安平直指
大全方論半夏動胎而不用仲景方皆用半夏豈不知此而用乎予治阻病累用半夏薑製炒黃用之未嘗動胎經云有故無殞是也
參橘散
治惡阻病嘔吐痰水全不入食橘皮赤茯苓各一錢半麥門冬白朮厚朴人參甘草各一錢右剉作一貼入薑七片靑竹茹鷄子大同煎服拔粹
一名人參橘皮湯聖惠
白朮散
治惡阻吐淸水十餘日粥藥不入白朮五錢人參二錢半丁香一錢二分甘草五分右剉作一貼入薑五片水煎服良方
保生湯
治婦人月經不行身無病似病脈滑大而六脈俱勻乃孕婦之脈也精神如故惡聞食氣或但嗜一物或大吐或時吐淸水此名惡阻宜服此白朮香附子烏藥橘紅各二錢人參甘草各一錢右剉作一貼薑三煎服良方
半夏茯苓湯
治惡阻病嘔吐心煩頭目眩暈惡聞食氣好食酸鹹多臥少起百節煩疼羸瘦痰盛半夏一錢半赤茯苓熟地黃各一錢橘紅旋覆花人參白芍藥川芎桔梗甘草各七分右剉作一貼入薑七片水煎服
芩連半夏湯
治惡阻病胸背滿痛黃芩一錢二分半白朮半夏各一錢赤茯苓七分半黃連陳皮當歸梔子枳殼香附人參蒼朮縮砂甘草各五分右剉作一貼入薑七片水煎服永類
歸元散
治惡阻全不入食白朮白茯苓陳皮各一錢半半夏一錢人參川芎當歸白芍藥丁香甘草各五分桔梗枳殼各二分半右剉作一貼入薑五棗二水煎服綱目
一名復元湯醫鑑
竹茹湯
治惡阻靑竹茹麥門冬各三錢前胡二錢橘皮一錢蘆根半握右剉作一貼水煎服聖惠
一方
一婦孕兩月嘔吐頭眩用參朮川芎陳皮茯苓服之愈重脈弦左爲甚此怒氣所激惡阻病也問之果然肝氣旣逆又挾胎氣參朮之補大非所宜以茯苓湯下抑靑丸方見火門三十粒數服而愈
姙娠禁忌
受孕之後大忌男女交合入門
姙婦切忌飮酒及以酒調藥服酒散百脈致成諸疾止用水煎服爲好得效
受孕之後切宜避忌胎殺所遊如隣家繕修亦宜避之經云刀犯者形必傷泥犯者竅必塞打擊者色靑黯繫縛者相拘攣甚至母殞驗若反掌得效
飮食禁忌
食驢馬肉過月難産食犬肉令子無聲食兎肉令子缺脣食無鱗魚難産食螃蟹令子橫生食羊肝令子多厄食鷄肉及卵合糯米食令子生寸白蟲食鴨肉及卵令子倒生心寒食雀肉飮酒令子多淫無恥或生雀子班食鱉肉令子項短縮頭食薑芽令子多指食薏苡墮胎食麥芽消胎氣食莧菜墮胎食蒜消胎氣食鮎魚令子生疳蝕瘡食山羊肉令子多病食諸般菌蕈令子驚風而夭入門
藥物禁忌
歌曰芫芫靑斑斑猫水蛭及蝱蟲烏頭附子與天雄野葛水銀幷巴豆牛膝薏苡連蜈蚣三稜代赭芫花麝麝香大戟蛇蛻黃雌雄雌黃雄黃牙硝芒硝牡丹桂桂皮槐花牽牛皂角同半夏南星與通草瞿麥乾薑蟹甲爪䃃砂乾漆兼桃仁地膽茅根莫用好正傳
又忌躑躅花螻蛄牛黃藜蘆金箔銀箔胡粉蜥蜴飛生蟬殼龍腦蝟皮鬼箭羽樗鷄馬刀衣魚大蒜神麯葵子犀角大黃局方
姙娠將理法
衣毋太溫食無太飽飮無大醉勿妄服湯藥勿妄用鍼灸勿擧重登高涉險勿勞力過傷勿多睡臥須時時行步心有大驚子必癲癎入門
臨月不可洗頭勿登高厠正傳
胎漏胎動
胎漏謂有胎而血漏下也屬氣虛有熱四物湯方見血門加阿膠珠白朮條芩縮砂香附炒黑艾葉少許加糯米煎服正傳
犯房下血者眞漏胎也八物湯方見虛勞加阿膠艾葉救之入門
胎漏胎動皆下血而胎動有腹痛胎漏無腹痛此爲異耳胎漏宜淸熱胎動宜行氣入門
胎漏者自人門下血尿血者自尿門下血入門
胎動不安者有衝任經虛受胎不實故也亦有飮酒房室而傷者有觸犯而傷者有喜怒而傷者有服熱藥而傷者因母病而胎動者但治母病其胎自安有胎不堅固動致母疾者但當安胎其母自愈良方
孕婦內傷勞役以致小腹常墮甚則子宮墮出者氣陷也宜用補中益氣湯方見內傷知因房勞者八物湯加酒炒黃芪爲君防風升麻爲使入門
胎漏胎動皆令墮胎胎漏宜用枳殼湯小膠艾湯膠艾湯膠艾芎歸湯膠艾四物湯當歸寄生湯桑寄生散
胎動不安宜用杜續丸當歸地黃湯安胎散安胎飮黃芩湯內補丸獨聖散知母丸生地黃粥葱粥葱白湯諸方
枳殼湯
治胎漏下血白朮三錢半枳殼黃芩各一錢七分半右剉作一貼水煎服保命
小膠艾湯
治胎動下血阿膠珠二錢艾葉四錢右剉作一貼水煎服入門
膠艾湯
治胎漏安胎極妙熟地黃艾葉當歸川芎阿膠珠甘草灸黃芪各一錢右剉作一貼水煎服日二次正傳
局方無黃芪有白芍藥
膠艾芎歸湯
治胎動下血在八九月內者及治半産後因續下血不絶者阿膠珠艾葉川芎當歸各二錢甘草灸一錢右剉作一貼水煎服
胎動腹痛或下黃汁如漆如豆汁者野苧根金銀花根各五錢水酒相半煎服入門
膠艾四物湯
治胎漏腹痛熟地黃當歸川芎白芍藥阿膠珠條芩白朮縮砂艾葉香附子炒各一錢右剉作一貼入糯米一撮水煎空心服回春
當歸寄生湯
治胎漏下血人參桑寄生熟地黃續斷各一錢半當歸川芎白朮艾葉各七分半右剉作一貼水煎服得效
桑寄生散
治胎漏及經血妄行桑寄生續斷川芎當歸白朮香附子阿膠珠茯神各一錢人參甘草各五分右剉作一貼入薑三片水煎服入門
杜續丸
治胎動不安腰痛以此防其欲墮杜冲炒續斷各二兩右爲末棗肉和丸梧子大米飮下五七十丸入門
當歸地黃湯
治胎痛熟地黃四錢當歸二錢右剉作一貼水煎空心頓服正傳
安胎散
治因驚胎動腹痛下血熟地黃三錢川芎枳殼各一錢半糯米一合右剉作一貼薑三棗二水煎服正傳
安胎飮
治胎動不安五六箇月常服數貼甚妙白朮二錢條芩一錢半當歸白芍藥熟地黃縮砂硏陳皮各一錢川芎紫蘇葉各八分甘草四分右剉作一貼水煎服醫鑑
一方有人參無熟地黃代生地黃入門
胎不安加阿膠胎痛加縮砂
黃芩安胎者降火也縮砂安胎者行氣也若血虛而胎不安阿膠主之
黃芩湯
治胎動不安黃芩白朮縮砂當歸各一錢半右剉作一貼水煎服得效
內補丸
治衝任脈虛補血安胎熟地黃二兩當歸一兩微炒右爲末蜜丸梧子大空心溫酒下五七十丸本事
獨聖散
治因墮落傷損致胎動不安腹痛不可忍縮砂不以多少熨斗內慢火炒去皮右爲末每二錢熟酒調下須臾覺腹內極熱胎已安矣神效不飮酒者米飮調下正傳
胎痛用縮砂以能止痛行氣安胎也
知母丸
治姙娠日月未足而欲産者腹痛知母爲末蜜丸梧子大米飮下三五十丸日三服不拘時綱目
生地黃粥
治胎漏糯米二合煮粥臨熟入生地黃汁一合調服空心入門
葱粥
治胎動糯米作粥入葱白三五莖再煮食之入門
葱白湯
治胎動不安腰痛搶心或下血葱白濃煮汁飮之主安胎若胎死卽出海藏
佛手散
一名立效散治胎動不安腹痛方見下綱目
一方
古方治胎動不安一月用烏雌鷄三月用赤雄鷄十月用猪腰子餘月用鯉魚煮汁入藥煎服神妙入門
又方
孕婦爲夫所困胎動氣欲絶竹瀝飮一升立愈本草
又方
姙婦月數未足而似欲産腹痛者槐子蒲黃等分爲末蜜丸梧子大酒下三十丸以止爲度
半産
墮胎乃血氣虛損不能榮養而自墮猶枝枯則果落藤萎則花墜有因勞怒傷情內火便動亦能墮胎猶風撼其木人折其枝也火能消物造化自然病源乃謂風冷傷於子藏此未得病情者也大抵屬虛屬熱當視其輕重而治之
正産一證正如果中栗熟其殼自開兩無所損半産則比之採斫新栗碎其膚殼損其皮膜然後取得其實以其胎藏傷損胞系斷去而後胎墜下大抵半産須加十倍調治
復有市井村落之間恣情妄作偸生不正或多男女厭於養育往往以草藥毒之驚憂敗血不下衝心悶亂喘汗交作死者罔記須以解毒行血藥亟救之宜用白扁豆散得效
婦人受孕遇三五七陽月必墮宜服芩朮湯安胎丸以淸其熱若氣血不足則預服八物湯方見虛勞以防墮落
半産多在三五七月內若前次三箇月而墮則其後必如期復然凡半産後須多服養氣血固胎元之藥以補其虛厥後有胎先於兩箇月半後卽服淸熱安胎藥數貼以防三月之墮至四箇半月後再服八九貼防過五月又至六箇半月後再服五七貼以防七月及至九箇月可保無虞入門
半産宜用金匱當歸散芎歸補中湯安榮湯千金保胎丸五味安胎丸和痛湯諸方
白扁豆散
治毒藥攻胎藥毒衝心口噤握拳自汗不省其脈浮而軟十死一生白扁豆生爲末新汲水調下二三錢卽甦口噤者斡開灌之得效
芩朮湯
治懷孕四五月常墮不安者內熱甚故也子芩三錢白朮一錢半右剉作一貼水煎服
芩朮湯乃安胎之聖藥也凡卒有所下急則一日三五服緩則五日十日一服安胎易産所生之兒又無胎毒蓋姙孕脾主運化遲滯則生濕濕則生熱故以黃芩淸熱以養血白朮健脾以燥濕安胎丸金匱當歸散皆此方而推之也入門
安胎丸
治同上卽芩朮湯材爲末粥丸梧子大白湯下五七十丸入門
金匱當歸散
孕婦宜常服養血淸熱素慣半産者宜服以淸其源而無後患也黃芩白朮當歸川芎白芍藥各一兩右爲末每三錢溫酒調下或酒糊和丸米飮下五七十丸入門
婦人有孕則礙脾運化遲而生濕濕而生熱古人用白朮黃芩爲安胎之聖藥蓋白朮補脾燥濕黃芩淸熱故也況姙娠賴血培養此方有當歸川芎芍藥以補血尤爲備也服此藥則易産所生男女兼無胎毒則痘疹亦稀無病易育而聰明智慧不假言矣累試累驗
五味安胎丸
素慣半産者宜服之養血淸熱當歸川芎條芩白芍藥各一兩白朮五錢右爲末酒糊和丸梧子大茶湯任下五七十丸回春
芎歸補中湯
治懷孕氣血虛弱不能榮養以致胎漏每數月而墮黃芪當歸白朮杜冲白芍藥各一錢乾薑阿膠珠川芎五味子木香人參甘草各五分右剉作一貼水煎服入門
一方無木香正傳
安榮湯
治胎氣不固時常小産宜以此預防固胎熟地黃白芍藥川芎當歸阿膠珠香附子桑寄生白朮黃芩縮砂各一錢糯米百粒右剉作一貼水煎服正傳
千金保胎丸
凡婦人受胎經三月而墮者雖氣血不足乃中衝脈有傷中衝卽陽明胃脈供養胎孕至此時必須謹節飮食絶色慾戒惱怒服此藥庶免半産之患矣杜冲薑汁炒白朮土炒各二兩當歸酒洗熟地黃薑汁炒阿膠蛤粉炒成珠條芩炒益母草續斷酒洗香附米以酒醋鹽水童便各浸一包經三日焙乾各一兩川芎艾葉醋煮陳皮各五錢縮砂二錢半右爲末以棗肉和丸梧子大每百丸空心米飮呑下醫鑑
和痛湯
治小産心腹痛當歸川芎白芍藥酒炒熟地黃各一錢三分玄胡索一錢澤蘭香附子靑皮各八分桃仁紅花各五分右剉作一貼以水一鍾童便淸酒各半鍾煎服醫鑑
一方
一婦人每懷孕至三箇月必墮不肯服藥予以四五年老母鷄煮湯入紅穀小黃米煮粥食之不數日而胎固至月滿而生男回春
又方
一婦人有孕至三月左右必墮予敎以濃煎白朮湯調黃芩末一錢服三四十貼遂得保全蓋孕至三月正屬相火所以易墮不然何以黃芩白朮爲安胎妙藥耶
脈法
半産漏下革脈主之弱則血耗立見傾危脈訣
少陰脈浮而緊緊則疝瘕腹中痛半産而墮傷脈經
卒墮胎
孕婦六月七月暴下斗餘水其胎必倚而墮此非時孤漿預下故也
胎漏者徐徐下水今暴下而多故知墮胎也脈經
察色驗胎生死
胎動不安甚者當以母形色察之母面赤舌靑者母活子死面靑舌赤口中沫出者母死子活脣舌俱靑兩邊沫出者母子俱死良方
孕婦腹痛胎不動欲知生死以手摸之冷在何面冷者爲死溫者爲生脈經
胎死腹中則産母面靑指甲靑脣舌靑口臭如兩臉微紅則母活子死
孕婦舌黑者子已死矣全以舌爲證驗佛手散救之方見下回春
欲産候
姙婦月滿脈離經離經脈見下設腹痛引腰脊爲欲産也脈經
孕婦臍腹俱痛連腰引痛眼中生火此是兒轉蓋腎繫於腰胞繫於腎故也正傳
孕婦八月腹痛或作或止名曰弄痛非正産之候或腹雖痛而腰不甚痛非正産之候胎高未陷下者非正産之候穀道未挺迸者非正産之候水漿未破血未出者非正産之候漿血雖出而腹不痛非正産之候且令扶行熟忍不可坐草良方
凡孕婦直待胎氣陷下子逼陰戶腰重痛極眼中生火穀道挺迸此正欲産之候方上草用力良方
脈法
歌曰欲産之婦脈離經沈細而滑也同名夜半覺痛應分誕來日午後定知生脈訣
難經云一呼三至曰離經一呼一至亦曰離經婦人欲産者脈皆離經夜半覺痛日中卽生也綱目
尺脈轉急如切繩轉珠者卽産也脈經
離經六至沈細而滑陣痛連腰胎卽時脫
保産
難産之婦皆是八九箇月內不能謹慾以致氣血虛故也
大凡生産自有時候切不可强服催生滑胎等藥又不可坐草早及令坐婆亂用手法良方
世之難産者多見於富貴安逸之人其貧賤辛苦者無有也古方有瘦胎飮卽枳殼散本爲湖陽公主作也以其奉養厚而氣盛故製此方以耗其氣實非極至之論也一婦人苦於難産後遇胎孕則觸而去之予以大全紫蘇飮加補氣藥與十數貼後得男而甚快因名其方曰達生散
懷孕之婦不曾行動舒伸忍痛曲身側臥故子在腹中不能轉動以致有橫生逆産甚則子死腹中愼之
凡月數滿足方覺腹痛不可驚動太早令産母恐怖蓋恐則氣怯怯則上焦閉下焦脹氣乃不行以到難産急服紫蘇飮方見下以寬其氣正傳
子在母腹中全賴漿水滋養十月數足血氣完全形神俱備忽如夢覺自能折胞求路而出夫胞漿者本胞內養兒之水也若胎元壯健者胞旣折破卽隨漿而下故易産也其困弱者轉頭遲慢胞漿旣乾汚血閉塞道路是以難産宜用催生如聖散催生丹神效乳珠丹佛手散如神散黑神散二退散三退散三退六一散兎腦丸龍蛻散黑龍丹催生散諸方
臨産不可喧鬨且進粥飯令人扶策徐徐而行若不得則憑物而立痛陣轉密産候將至然後坐草且進催生藥直待兒逼産門用力一下自然易産得效
坐草之時驀然目翻口噤吐沫者宜用霹靂丹入門
瘦胎令易産
孕婦氣血虛弱者九十月之際不謹守養者及婦人過於安逸或肥盛以致氣血凝滯而不能轉運者宜用達生散瘦胎枳甘散救生散佛手散益母丸縮胎丸束胎丸神寢元則自然易産入門
達生散
孕婦臨月服二十餘貼易産無病大腹皮酒洗二錢甘草灸一錢半當歸白朮白芍藥各一錢人參陳皮紫蘇葉枳殼縮砂硏各五分右剉作一貼入靑葱五葉水煎服
或以煎水呑下益母丸尤佳
一名縮胎飮
瘦胎枳甘散
孕婦八九月內胎氣壅滿宜常服之滑胎易産枳殼五兩甘草一兩右爲末每二錢白湯點服或加香附一兩尤妙入門
一名滑胎枳殼散本事
一名枳殼六一散直指
救生散
孕婦八月服之瘦胎易産勝於枳殼散人參訶子肉神麯麥芽白朮橘紅各等分右麤末每三錢水煎服拔粹
佛手散
孕婦臨月服之則縮胎易産自無難産之患當歸六錢川芎四錢右剉作一貼水煎臨熟入酒少許再煎溫服若加益母草三錢尤妙回春
一名芎歸湯卽芎歸等分也入門
益母丸
催生神效益母草於五月五日六月六日花正開時收採陰乾不犯鐵器搗爲末蜜丸彈子大每一丸白湯化下或丸如梧子每取五七十丸溫酒或白湯下種杏
一名返魂丹催生易産又治橫逆産産後百病入門
縮胎丸
孕婦八九箇月用之縮胎易産黃芩夏一兩春秋七錢冬五錢炒赤茯苓七錢半白朮二兩陳皮三兩右爲末粥丸梧子大白湯下五七十丸
束胎丸
令縮胎易産白朮枳殼各等分右爲末以水浸燒餠和丸梧子大八月每服五十丸白湯下保命
神寢元
能瘦胎易産枳殼二兩乳香一兩右爲末以煉蜜丸梧子大酒下三十丸
一名窹生丸得效
十産候
十産候者一曰正産二曰坐産三曰臥産四曰橫産五曰逆産六曰偏産七曰礙産八曰盤腸産九曰熱産十曰凍産良方
又有傷産催産回春
正産
正産謂月數已滿忽然臍腹陣痛胎孕陷下漿水淋下用力一努其兒遂生良方
坐産
謂臨産孕婦疲倦久坐椅蓐兒抵生路不能下生當於高處懸弔手巾令産婦攀引輕輕屈足兒卽順生良方
臥産
謂産母臥定背平着席體不偃曲則兒不失其道自然易産良方
橫産
謂兒先露手或臂者治法當令産母仰面安臥收生之人徐徐先推兒下截令直上冲通手以中指摩其肩推上而正之漸引手攀其耳令頭正候兒身正門路順却服催生藥安詳上草自然易産正傳
逆産
逆産者先露足橫産者先露手坐産者先露臀皆用力太早之過也若手足先露者用細鍼刺兒手足心入一二分三四次刺之以鹽塗其上輕輕送入兒得痛驚轉一縮卽順生下又兒脚先生者謂之蹈蓮花生急以鹽塗兒脚心因急搔之倂以鹽摩母腹上則自然正生矣正傳
偏産
謂兒頭偏柱一傍雖逼近産門初非露正頂止露額角者治法令産母仰臥收生之人輕輕推兒近上以手正其頭令兒頭頂端正向産門一逼卽下
又有兒頭後骨偏柱穀道者當以綿衣灸火令熱裹手急於穀道外傍徐徐推之漸漸近上令頭正然後上草卽産正傳
礙産
謂兒頭雖正産門已露其頂而不能生下者此因兒轉之時臍帶攀掛兒肩致不能生治法令産母仰臥收生之人輕輕推兒近上徐徐通手以中指按兒兩肩理脫臍帶候兒身正順用力一送卽産正傳
盤腸産
謂孕婦臥産時子腸先出兒卽隨産治法頂上貼如聖膏方見下自然收縮卽以水洗去如腸頭爲風吹乾不能收入以磨刀水微溫潤腸煎好磁石湯一杯産母飮之則其腸自收
又法以溫湯潤其腸令産母仰臥以言安慰却用好醋半盞新汲水七分調和忽噀産母之面或背則收每一噀一縮三噀三縮腸已盡收矣正傳
熱産
臨産時當盛暑宜居深幽靜室日色遠處開啓窓戶多貯淸水照氷以防發熱之患正傳
凍産
謂嚴冬解産宜密閉房戶內外生火常令煖氣如春仍厚覆下體常使溫和免致難産正傳
傷産
傷産者過月而産有經一二年至三四五年而産者或蒼皇用力太早漿水先下敗血裹住宜用勝金散或新汲水磨京墨服之墨裹兒卽出入門
催産
臨産日久産母困倦宜服催生藥以助血氣令兒速生回春
交骨不開難産
難産垂死及矮石女子交骨不開者用龜殼散兎腦丸來甦散加味芎歸湯入門
凡産時交骨不開者陰氣虛也亦用加味芎歸湯回春
産前軟胯方烏梅生薑甘草各等分剉煎服便令胯骨軟易産不痛得效
催生如聖散
治難産及漏血胎乾者立效黃蜀葵子硏爲末每取二錢以酒調濾去渣溫服
一方用蜀葵花爲末熟酒調下一錢卽效正傳
歌曰黃葵子炒百餘粒硏爛酒調濟窘急若患臨危難産時免得全家俱哭泣正傳
催生丹
治産難及橫産逆産臘月兎腦一箇取髓去皮膜硏如泥乳香細末二錢半丁香細末一錢麝香二分半右拌勻和丸鷄頭實大卽芡仁陰乾油紙裹每取一丸溫水磨化服卽産隨男左女右手握藥出是驗須臘日合妙良方
神效乳珠丹
催生神效又治子死腹中不下明乳香硏細取猪心血和丸芡實大朱砂爲衣曬乾每一丸冷酒化下未下再服端午日或歲除夜收合尤妙綱目
如神散
催産極驗臨産時令人取路傍草鞋一隻取鼻絡小耳繩燒灰溫酒調服卽産得左足者生男右足者生女覆者兒死側者有驚自然理也
一名神驗散得效
二退散
治産難蛇退全者一條蠶退紙方圓一尺右燒存性爲末溫酒調下
三退散
治難産及橫逆産或子死腹中蛇退全者一條蟬退全者十四枚男子頭髮鷄子大右俱燒存性爲末分二服溫酒調下入門
一名催生散
一名蛇蛻散得效
三退六一散
催生神效益元散一兩男子頭髮鷄子大香油熬化蛇退全者一條蟬退全者五枚穿山甲一片右各燒存性爲末用虀水煎二沸入髮灰調服立下入門
一名滑胎散
兎腦丸
治産難日久血乾宜用此滑之臘月兎腦髓一枚鼠內腎一部母丁香益母草各一錢乳香二錢半麝香二分半右爲末兎髓和丸芡實大朱砂爲衣油紙裹陰乾每一丸醋湯化下卽産男左手女右手握藥出是驗入門
龍蛻散
催生秘傳蟬退一兩大蛇蛻一條幷燒存性滑石冬葵子微炒各一兩右爲末每一錢順流水微溫調服不可使熱湯得效
黑神散
治産難及橫逆産凡坐草日久漿水多下則其血必乾子道艱澁如舟坐灘須湧水而後可通服此藥再固其血則如魚得水決自轉生百草霜白芷各等分右爲末每取二大錢淸酒童便各半盞入麝香少許同煎沸熱服不過再服卽驗良方
一法服此藥後外用葱白二斤搗爛鋪於小腹上取急水灘頭沙一斗炒熱布裹於葱上輕輕略揉卽産入門
一名催生如神散一名神應黑散
黑龍丹
治産難及死胎不下胎衣不下産後兒枕痛血迷血暈一切危急垂死者灌藥得下無不活神驗不可言五靈脂當歸川芎良薑熟地黃各一兩右剉盛砂盒紙筋鹽泥固濟炭十斤煆候冷取出却入百草霜三錢硫黃乳香各一錢半花蘂石煆琥珀各一錢右硏細末醋麪湖和丸彈子大每一丸入薑汁童便溫酒中細硏服之
一方靈脂當歸川芎良薑生乾地黃各一錢入鷄子殼內鹽泥固濟火煆百草霜一兩硫黃乳香各二錢琥珀花蘂石各一錢製法同上正傳
催生散
治産難白芷炒黑百草霜滑石各等分右爲末芎歸湯煎水調下二三錢正傳
勝金散
治産難及橫逆産鹽豉一兩以靑布裹了燒存性入麝香一錢右末秤錘燒紅淬酒調下一錢良方
霹靂丹
治臨産驀然氣痿目翻口噤面黑脣靑口中沫出子母俱殞兩臉微紅子死母活急用此救之蛇退一條蠶退紙幷燒存性各二錢男子頭髮燒灰路上左脚草鞋燒存性各一錢乳香五分黑鉛二錢半水銀七分半二物入銚中火上熔化結砂子硏細右爲末以獖猪心血和丸梧子大金箔爲衣每取二三丸倒流水送下如不下化開灌之入門
一名霹靂奪命丹正傳
龜殼散
治産難日久垂死及矮石女子交骨不開者龜殼一箇生男女婦人頭髮一握燒存性川芎當歸各一兩右爲末每三錢水煎服良久生胎死胎俱下入門
來甦散
治臨産用力太過氣衰脈微精神昏暈口噤面靑不省人事木香神麯陳皮麥芽黃芪阿膠白芍藥各一錢苧根甘草各三錢糯米一合加生薑三片煎服連用爲妙或斡開口灌下入門
加味芎歸湯
治臨産交骨不開難産卽上龜殼散方也回春
催生宜用滑利藥
凡催生多用滑利迅速之藥如兎腦髓筆頭灰弩牙蛇退之類是也
若水血多下子道乾澁者如猪脂香油蜂蜜醇酒童尿葵子牛乳滑石楡白皮之類是也
若風冷或入氣血凝滯者牛膝葱白桂心生薑之類是也
若觸犯惡氣心煩躁悶而難産者宜麝香朱砂乳香靑竹茹之類是也正傳
難産日久漿水多下胞乾兒不得下香油淸蜜各一椀火上微沸調滑石末一兩攪服之外以油蜜摩母臍腹上卽驗醫鑑
油蜜童尿和服最治難産和益母膏尤妙
楡白皮湯亦可用
楡白皮湯
治産難胞乾不下楡白皮冬葵子瞿麥各二錢牛膝麻仁去殼各一錢半木通一錢右剉作一貼水煎服局方
禳法
臨産之初先脫産婦尋常所穿衣以籠竈頭及竈口則易産勿令産母知得效
臨産取赤馬皮鋪之令産母坐其上則催生易産
又法取鼺鼠皮毛卽飛生也産母手持之卽産又海馬或石燕子兩手各把一枚卽驗本草
外貼法
凡難産催生內服湯丸外用藥付貼庶有十全之效宜如神丹如聖膏立聖丹遇仙丹諸方
如神丹
巴豆三枚萆麻子七粒幷去殼入麝香少許捏作餠子貼臍中分産卽以溫湯洗去
歌曰巴三萆七脫衣裳細硏如泥入麝香捏作彈丸臍下貼須臾子母便分張正傳
如聖膏
治難産及死胎不下十分危急者巴豆十六箇去殼萆麻子四十九粒去殼麝香二錢同搗如泥攤絹帛上貼臍上一時産下卽洗去入門
一方萆麻子去皮一兩雄黃二錢同硏成膏塗母右脚心纔産速洗去否則腸出用此膏塗頂上腸自入亦名如聖膏得效
立聖丹
治橫逆産惡候及死胎不下神驗寒水石四兩內二兩生用二兩煆赤硏爲細末入朱砂末如深桃花色每用三分井水調如薄糊用紙花剪如杏葉大攤貼臍心候乾再易不過三上便産綱目
遇仙丹
治法同上萆麻子十四粒去殼朱砂雄黃各一錢半蛇蛻一條燒右爲末漿水飯和丸彈子大臨用先以椒湯淋渫臍下次安藥一丸於臍中以蠟紙覆上以帛繫定須臾生下急取去藥易老
下死胎
須參考上驗胎生死條治之
胎死則母舌必黑外證指甲靑黑心腹脹悶口中極臭平胃散方見五藏一貼加朴硝五錢酒水相半煎服其胎卽化血水而下得效
雙胎一死一生服此則死者出生者安蟹爪一升大甘草五錢半生半炒東流水十盞煎至三盞去滓入阿膠二兩半生半炒令消化分二三次頓服卽出藥竈宜東向用葦爲薪類聚
死胎着脊不出氣欲死猪脂白蜜各一升醇酒二升右合煎取二升分溫兩服卽下良方
死胎不下宜用佛手散三退散方見上香桂散桂香丸奪命丸烏金散催生散方見上
佛手散
治胎傷心腹痛口噤欲絶用此探之胎不損則痛止子母俱安若胎死則立便逐下神效方見上
香桂散
下死胎桂心三錢麝香半錢右爲末作一貼溫酒調下須臾卽下正傳
桂香丸
下死胎肉桂一兩麝香一錢右爲末飯丸菉豆大白湯下十五丸入門
奪命丸
治胎死腹中搶心悶絶欲死或食惡物或誤服草藥傷動胎氣胎未損服之可安胎已死服之可下或胎腐爛者立可取出此方至妙桂枝赤茯苓牧丹皮赤芍藥桃仁各等分蜜丸芡實大空心服三丸或丸如彈子大淡醋湯化下一丸
卽仲景方桂枝茯苓丸也治婦人宿有癥病而孕胎及三月而漏血不止胎動在臍上者爲癥害姙娠凡胎動多在當臍今動在臍上故知是癥也當下其癥宜用桂枝茯苓丸丹溪亦稱妙良方
烏金散
治難産胎乾子死危急者先進佛手散探之的知胎死則進此藥後更進香桂散卽下卽上黑神散一名也
一方
死胎不下取烏鷄一隻去尾細剉水三升煮取二升去鷄用手巾蘸湯摩臍下卽出良方
又黃牯牛糞熱塗母腹上卽出正傳
如聖膏塗母右脚心卽下方見上
胞衣不下
凡産後胞衣不下稍久則血流入胞中胞爲血所脹上衝心胸喘急疼痛必致危篤宜急斷臍帶以小物繫帶牢固然後切斷使惡血不潮入胞中則胞衣自當痿縮而下縱淹延數日亦不害人只要産母心懷安泰勉進粥飯終自下矣累試有驗良方
胞衣不下切不可令坐婆妄用手法探取或因此而殂或損破尿胞爲終身之害可不謹歟正傳
兒之初生惡血流入衣中衣爲血所脹塞故不能下須臾衝上逼心卽死急服奪命丹貼如聖膏方見上
胞衣不下宜用黑龍丹方見上花蘂石散牛膝湯三退飮返魂丹方見上一字神散
奪命丹
治産後血入胞衣脹滿衝心日久不下危急者附子炮五錢牧丹皮乾漆炒各一兩右爲末以醋一升入大黃末一兩熬成膏和丸梧子大酒下五十丸
花蘂石散
胞衣不下惟花蘂石散最爲要緊若胎衣上衝至死但心頭煖急以童便調一錢服之取下敗血如猪肝或化爲黃水而出其胞衣卽下方見諸傷良方
牛膝湯
治産後胞衣不下腹滿卽殺人服此卽爛下滑石末二錢木通當歸牛膝瞿麥各一錢半冬葵子二錢右剉作一貼水煎服良方
三退飮
治胞衣不下神效蛇退一條全者蠶退紙一方蟬退四十九箇右幷燒存性爲末順流水調下立出正傳
一字神散
治胞衣不下鬼臼黃色者硏如粉不用羅過以手指撚之每服二錢溫酒一盞同煎至八分服之立生如神此方救人幾萬數得效
一方
治胞衣不下猪脂白蜜淸油各半盞於火上熔化溫分二服便下極驗一云但多服猪脂亦佳産書
又方取三姓家鷄卵三枚三姓家水各一匙三姓家鹽各一撮相和頓服仍探口令嘔卽下俗方
又方童尿一升生薑葱白各三錢右煎數沸熱服之本草
又以葱白濃煎湯熏洗下部卽下俗方
禳法
胞衣不下取産母裩覆井口上勿令産母知之立下本草
又法取初洗兒湯一盞服之勿令産母知立下四要
産前諸證
有子癎子煩子腫子淋子嗽子痢子瘧子懸感寒孕婦不語兒在腹中哭孕婦腹中鍾鳴
子癎
姙婦中風項背强直筋脈攣急口噤語澁痰盛昏迷時作時止或發搐不省人事名曰子癎亦曰兒暈甚則角弓反張宜用羚羊角湯輕者四物湯方見血門加葛根牧丹皮秦芃細辛防風竹瀝入門
羚羊角湯
羚羊角鎊獨活酸棗仁五加皮各一錢二分防風薏苡仁當歸川芎茯神杏仁各七分木香甘草各五分右剉作一貼薑三水煎服正傳
子煩
姙婦心煩躁悶謂之子煩多於受胎後四五月間相火用事或値天令君火大行暑熱之時俱能發煩躁或胎動不安宜用竹葉湯竹瀝湯入門
竹葉湯
白茯苓二錢麥門冬黃芩各一錢半防風一錢右剉作一貼入靑竹葉七片水煎服日二回春
竹瀝湯
赤茯苓一兩剉右以水一升半煎至半去滓和竹瀝一合服
又竹瀝細細飮之最妙本草
子腫
孕婦因胎中有水多於五六箇月以致遍身浮腫腹脹喘急或腹大異常高過心胸氣逆不安若不治必損其胎宜用鯉魚湯因常食鯉魚粥又茯苓湯防己湯全生白朮散亦佳
或頭面不腫兩脚微浮甚則自脚面腫至膝腿足指間有黃水出者謂之子氣亦曰脆脚平胃散方見五藏加赤茯苓桑白皮煎服入門
鯉魚湯
治子腫白朮赤茯苓各二錢白芍藥當歸各一錢半橘紅五分右剉作一貼先取鯉魚一箇修事如食法水煮取淸汁一盞半入藥及薑七片煎至一盞空心溫服以水盡腫消爲度良方
茯苓湯
治子腫當歸川芎白芍藥熟地黃白朮赤茯苓澤瀉條芩梔子炒麥門冬厚朴甘草各七分右剉作一貼薑五片水煎服醫鑑
防己湯
治同上桑白皮赤茯苓紫蘇葉各二錢防己一錢半木香五分右剉作一貼入薑五片水煎服綱目
全生白朮散
治同上白朮一兩生薑皮大腹皮陳皮茯苓皮桑白皮各五錢右爲末每二錢米飮調下正傳
一方
治子腫山梔子仁炒爲末每一錢米飮調服不拘時正傳
桑白皮五錢赤小豆三合水煎服治子氣入門
子淋
姙婦熱積膀胱或胎氣壅滿小便淋澁作痛名曰子淋又謂之子滿宜澤瀉湯安榮散地膚子湯葵子茯苓散忘憂散或芎歸湯方見下加木通麥門冬人參燈心甘草臨月加滑石煎服入門
轉胞一證胎婦稟受弱者憂悶多者性急躁者食味厚者大率有之因思胞爲胎所壓轉在一邊胞系了戾不通耳胎若擧起懸在中央胞系得疎則水道自行宜用參朮飮空心煎飮隨以指探吐候氣定又與又吐小便立通歷試皆效
姙婦胞轉不得尿腎氣丸方見虛勞主之卽八味丸仲景
澤瀉湯
治子淋澤瀉桑白皮赤茯苓枳殼檳榔木通各一錢半右剉作一貼入薑五片空心煎服正傳
安榮散
治同上人參川芎麥門冬木通滑石當歸燈心甘草各一錢右剉作一貼水煎空心服得效
地膚子湯
治同上地膚子車前子各一錢半知母黃芩枳殼赤茯苓白芍藥各一錢升麻通草甘草各七分右剉作一貼水煎服正傳
葵子茯苓散
治孕婦小便不利冬葵子赤茯苓各等分右爲末每二錢米飮調下仲景
忘憂散
治子淋琥珀爲末每半錢取萱草根一握煎湯調下正傳
參朮飮
治孕婦轉胞尿閉四物湯方見血門材各一錢加人參白朮半夏陳皮各一錢甘草五分右剉作一貼入薑三水煎飮後探吐之又與又吐小便立通神效
一方
治轉胞尿閉葱白細切和鹽炒熱熨臍下立通入門
一法
治轉胞尿閉脹急令産婆香油塗手自産門入托起其胎則尿出如注脹急卽解
又法將孕婦倒竪起則尿自出亦妙
子嗽
姙娠外感風寒久嗽不止謂之子嗽宜紫菀湯百合散馬兜鈴散天門冬飮諸方
紫菀湯
治姙娠咳嗽胎不安紫菀天門冬各二錢桔梗一錢半杏仁桑白皮甘草各一錢右剉作一貼入竹茹鷄子大水煎去滓入蜜半匙再一沸溫服綱目
百合散
治子嗽百合紫菀茸貝母白芍藥前胡赤茯苓桔梗各一錢甘草五分右剉作一貼入薑五水煎服得效
馬兜鈴散
治子嗽氣壅喘急陳皮大腹皮桑白皮紫蘇葉各一錢二分馬兜鈴桔梗人參貝母五味子甘草各七分半右剉作一貼入薑三片水煎服良方
天門冬飮
治子嗽天門冬紫菀茸知母桑白皮各一錢半五味子桔梗各一錢右剉作一貼水煎服正傳
一方
治子嗽貝母去心麩炒黃爲末以砂糖屑拌和作丸櫻桃大常用含化神效得效
子痢
姙娠下痢赤白腹中㽲痛裏急後重名曰子痢宜當歸芍藥湯白朮湯鷄黃散鴨子煎
姙娠泄瀉宜用訶朮散大寧散
當歸芍藥湯
治子痢白芍藥白朮各一錢半當歸白茯苓澤瀉條芩各一錢木香檳榔黃連甘草各七分右剉作一貼水煎服
白痢腹痛去芩連加乾薑正傳
白朮湯
治孕婦下痢膿血白朮當歸黃芩各三錢右剉作一貼水煎服正傳
鷄黃散
治子痢烏鷄卵一箇傾出淸留黃黃丹一錢入鷄子殼內攪勻厚紙糊口鹽泥固濟火煆硏爲末右每取二錢米飮調下一服愈者是男二服愈者是女本事
鴨子煎
治同上生薑年少者百錢年老者二百錢搗取自然汁鴨子一箇打破入薑汁內攪勻右同煎至八分入蒲黃三錢再煎五七沸空心溫服立效本事
訶朮散
治姙娠泄瀉由食生冷當風凉所致訶子皮白朮各一錢半陳皮良薑木香白芍藥酒炒肉豆蔲煨甘草灸各一錢右剉作一貼薑五水煎服正傳
大寧散
治姙娠下痢赤白或泄瀉腹痛垂死者黑豆三十五粒罌粟殼二兩半生半炒甘草二兩半生半炒右爲麤末都作一貼入薑三片同煎空心服神效綱目
子瘧
姙婦患瘧寒熱往來謂之子瘧宜醒脾飮子露薑飮方見瘧門驅邪湯濟生石膏湯
醒脾飮子
治子瘧寒瘧厚朴草豆蔲硏各五錢乾薑三分甘草二分右剉作一貼入薑五棗二同煎空心服入門
驅邪湯
治姙娠感冷發瘧良薑白朮草果橘紅藿香縮砂白茯苓各一錢甘草五分右剉作一貼入薑五片棗二枚水煎服
濟生石膏湯
治姙娠熱瘧渴飮無度石膏二錢生地黃一錢半黃芩麥門冬人參知母乾葛各一錢甘草五分右剉作一貼入烏梅一箇同煎服
子懸
姙婦胎氣不和逆上心胸脹滿疼痛謂之子懸宜用紫蘇飮葱白湯本事
紫蘇飮
治子懸及臨産驚惶氣結難産最妙紫蘇葉二錢半人參大腹皮川芎陳皮白芍葉當歸各一錢甘草五分右剉作一貼入薑四片葱白三莖水煎服良方
葱白湯
治子懸葱白二十莖卽二握右以水一升半於銀石器內煮至半取汁頓服食葱盡卽愈良方
感寒
孕婦傷寒産前安胎産後補血爲主治法無犯胃氣及上二焦爲三禁謂不可汗不可下不可利小便也但當和解小柴胡湯主之方見寒門一名三禁湯保命
姙婦感冒風寒頭痛煩熱宜芎蘇散黃龍湯保安白朮散葱白湯
孕婦熱病發黑癍用梔子大靑湯
熱病護胎方取浮萍朴硝大黃蛤粉藍根等分爲末貼臍上安胎極妙得效
芎蘇散
川芎紫蘇葉白芍藥白朮麥門冬陳皮乾葛各一錢甘草五分右剉作一貼入薑五葱白三莖水煎服濟生
黃龍湯
治孕婦感寒寒熱如瘧柴胡四錢黃芩人參甘草各一錢右剉作一貼水煎溫服得效
保安白朮散
治孕婦傷寒安胎白朮黃芩各等分剉新瓦上同炒香右爲末每三錢薑三棗一煎水調下或同煎服亦可最妙寶鑑
葱白湯
姙娠傷寒當發散宜用此葱白十莖生薑切二兩右剉水煎連服取汗活人
梔子大靑湯
治姙婦熱病發癍黃芩升麻梔子各二錢大靑杏仁各五分右剉作一貼葱白三莖同煎服綱目
孕婦不語
內經曰人有重身九月而瘖此爲何病岐伯對曰胞之絡脈絶也胞絡者繫於腎少陰之脈貫腎繫舌本故不能言無治也當十月復註曰分娩則自能言勿藥可也
孕婦瘖瘂不能言四物湯方見血門加大黃芒硝各一錢水煎去滓入蜜少許沈冷時時呷服心火下降肺金自淸則能言矣入門
兒在腹中哭
兒在腹中哭者母臍帶上疙瘩乃兒口中含者因姙母登高取物脫出兒口以此作聲也令姙母曲腰向地拾物使兒復得含入口中則其聲卽止正傳
一方黃連濃煎汁令母呷服亦止得效
又方多年空屋下鼠穴中土一塊令姙婦噙之卽止
孕婦腹中鍾鳴
孕婦腹中作鍾鳴取多年空屋下鼠穴中土爲末酒服或乾噙之卽止入門
産後諸證
有兒枕腹痛血暈血崩衄血喘嗽咳逆産後不語産後見鬼譫妄産後發熱産後乳懸證下乳汁産後陰脫産後鬱冒産後風痓産後頭痛産後心腹腰脇痛産後嘔逆産後淋瀝遺尿産後泄痢産後秘結産後浮腫
兒枕痛
胎側有成形塊爲兒枕子欲生時枕破血下若敗血不下則成塊作痛不可忍乃血瘕也宜用失笑散紫金丸三聖散黑龍丹方見上花蘂石散方見諸傷起枕散立效散良方
芎歸湯加三稜蓬朮玄胡索牧丹皮桃仁紅花煎服卽效良方
失笑散
治産後兒枕臍腹痛欲死百藥不效五靈脂蒲黃炒各等分右爲末每二錢和醋熬成膏入水一盞煎至七分熱服立效局方
紫金丸
治同上右以失笑散末和醋熬膏丸如櫻桃大每二丸童便溫酒各半盞調服良方
三聖散
治産後兒枕痛不可忍當歸一兩玄胡索桂心各半兩右爲末每二錢童便或熱酒調下正傳
一名玄胡索散得效
起枕散
治兒枕痛極苦當歸白芍藥各二錢川芎一錢半白芷桂心蒲黃牧丹皮玄胡索五靈脂沒藥各七分右剉作一貼水煎入好醋空心服醫鑑
立效散
治兒枕痛五靈脂炒爲末每二錢溫酒調下良方
一方
治兒枕痛百藥不效螃蟹一箇燒存性硏爲末空心溫酒一盞調服立止生男用尖臍蟹生女用團臍蟹
一方螃蟹爛搗和酒服種杏
又方眞蒲黃二錢白湯調下又大斧燒赤投酒中溫服本草
血暈
産後血暈由氣血暴虛血隨氣上迷亂心神故眼前生花甚者悶絶口噤神昏氣冷宜用淸魂散良方
産後血暈有二有下血多而暈者但昏悶煩亂而已當補血宜用芎歸湯方見下有下血少而暈者乃惡露上搶於心心下滿急神昏口噤絶不知人當破血行血宜奪命散花蘂石散方見諸傷良方
産後血暈宜用四味湯荊芥散醋墨法諸方
淸魂散
治産後血暈荊芥穗五錢川芎二錢半人參澤蘭葉各一錢二分半甘草一錢右爲末以溫酒熱湯各半盞調二錢灌之下咽卽甦良方
奪命散
治血暈譫妄沒藥血竭各等分右爲末每二錢以童便好酒各半盞煎數沸調服神效
一名血竭散
四味湯
治産後血暈當歸玄胡索血竭沒藥各一錢右麤末童便煎服
或細末每二錢童便調下名曰四味散入門
荊芥散
治血暈如神荊芥穗搗爲末每二錢童便一盞調熱服口噤斡開灌之湯液
醋墨法
防血暈墨半錠燒赤投醋中硏細每五分淡醋湯調下卽效良方
一方
醋破血暈取美淸醋熱煎稍稍含之卽愈又以醋噀其面醒來與醋細呷之又炭火沃醋常聞其氣良方
又乾漆或舊漆器燒煙熏鼻卽醒良方
又韭菜細切盛甁中以熱醋沃之向産婦面熏其氣卽醒良方
産婦房中常得醋氣爲佳酸益血故也本草
又治血暈悶絶紅花一兩酒煎服卽甦本草
又方
治産後忽昏悶不省人事者暴虛故也生鷄卵三枚呑之若未醒童便一升飮之又不醒竹瀝服五合日三五次卽甦因以半夏末或皂角末吹鼻中令嚔良方
血崩
産後血崩不止是謂重傷宜大劑芎歸湯方見下加芍藥煎服救之若小腹滿痛是肝藏已壞爲難治得效
産後血崩不止四物湯方見血門加蒲黃生地黃汁阿膠薊根陳艾白芷煎服雲岐
産時下血過多危急宜用濟危上丹得效
小産後下血不止宜用補氣養血湯
血崩宜五灰散十灰丸方幷見血門
濟危上丹
治産時下血過多虛極生風脣靑肉冷汗出目瞑命在須臾切不可用正風藥亟投此乳香硫黃五靈脂太陰玄精石陳皮桑寄生阿膠卷柏各等分右將前四石藥硏微火炒再硏細方入後四藥爲末以生地黃汁和丸梧子大溫酒下二三十丸得效
補氣養血湯
治小産後下血不止人參黃芪當歸白朮白芍藥酒炒艾葉阿膠川芎靑皮香附子炒縮砂硏甘草灸各一錢右剉作一貼水煎服回春
一方
治産後血崩取木耳及一斤或半斤者燒存性爲末入麝香末一錢煨枳殼末二錢右和勻每取一錢以烏梅煎湯調下卽止
衄血
産後口鼻黑色起及鼻衄者名曰胃絶肺敗此證不可治急用荊芥散方見上及禳法良方
産後氣血散亂入於諸經不得還元故口鼻黑色起及變鼻衄名曰胃絶肺敗宜用犀角地黃湯救之方見血門入門
禳法
急取緋線一條幷産母頂心髮兩條緊繫産母手中指節卽止良方
喘嗽
産後喘極危多死也産寶
産後喉中氣急喘促者因所下過多榮血暴竭衛氣無主獨聚肺中故令喘此名孤陽絶陰爲難治宜用大劑芎歸湯小參蘇飮綱目
産後喘急命在須臾宜用奪命散方見上童便好酒各半盞調和熱服惡血卽下喘自定或用獨參湯亦可方見氣門入門或人參茯苓水煎服
産後咳嗽多是瘀血入肺二母散感冒宜旋覆花湯入門
二母散
治産後惡露流入肺經咳嗽知母貝母白茯苓人參各一錢桃仁杏仁各二錢右剉作一貼水煎服聖惠
小參蘇飮
治産後敗血入肺面黑發喘欲死者蘇木二兩剉水二椀煎至一椀調人參細末二錢服之雲岐
旋覆花湯
治産後感冒風寒咳喘痰盛旋覆花赤芍藥荊芥穗半夏麯五味子麻黃赤茯苓杏仁前胡甘草各一錢右剉作一貼入薑三棗二水煎服三因
咳逆
産後咳逆不止欲死肉桂五錢剉薑汁三合右同煎溫服二合以手灸火摩背上令熱時塗藥汁盡爲妙良方
一方煎壁鏡窠三五箇取汁熱呷卽差良方
産後不語
由敗血干心心氣閉塞故舌强不語宜七珍散四味散方見上
痰熱迷心不語者宜孤鳳散
産後失聲言不出者宜茯苓補心湯方見血門入門
七珍散
治産後不語人參生地黃石菖蒲川芎各二錢細辛防風辰砂各一錢右爲末每一錢薄荷湯調服
加甘草一錢名曰八珍散産寶
孤鳳散
治産後閉目不語白礬爲細末每取一錢熱水調下不以時産寶
産後見鬼譫妄
産後見鬼言語顚倒此由敗血干心也蘇合香元一錢童便調服卽醒小調經散亦佳方見下加龍腦少許服之
瘀血迷心言語譫妄昏暈宜八物湯方見虛勞去芍藥加琥珀柏子仁遠志朱砂金銀煎服交感地黃煎元亦妙入門
産後昏冒不省瞑目無所知蓋因血暴亡心神無所養故也甚則循衣摸空錯語失神宜生地芩連湯方見血門全生活血湯方見胞門寧神膏茯苓散柏子仁散諸方
交感地黃煎元
治産後眼見黑花發狂如見鬼狀或中風角弓反張或下血如豚肝狀臍腹㽲痛結爲癥瘕生地黃二斤洗搗以布裂汁留滓生薑二斤洗搗以布裂汁留滓以生薑汁炒地黃滓以地黃汁炒生薑滓各至乾燥爲末爲度蒲黃炒四兩當歸玄胡索琥珀各一兩右爲末蜜丸彈子大當歸酒化下一丸局方
寧神膏
治産後亡血心神昏悶言語失常不得睡臥酸棗仁炒人參赤茯苓各一兩琥珀七錢半朱砂乳香各五錢右爲末燈心大棗煎湯調下一錢或蜜丸彈子大薄荷湯化下一丸入門
茯苓散
治産後心虛怔忡不定言語錯亂人參當歸山藥甘草各一錢半遠志茯神桂心麥門冬各七分半右剉作一貼入薑三棗二水煎服正傳
柏子仁散
治産後譫言妄語皆心血虧欠心神不守所致柏子仁遠志人參桑寄生防風琥珀當歸熟地黃甘草各等分右剉每五錢先以白羊心一枚煮汁取二盞乃入藥煎至一盞去渣溫服正傳
産後發熱
産後血虛熱入血室以致發熱煩躁晝輕夜重或譫語如見鬼或往來寒熱宜用柴胡四物湯凉血地黃湯牛黃膏保命
産後發熱有五有去血過多者脈必虛大無力腹內無痛宜芎歸調血飮
有惡露不盡者必大小腹有塊作痛宜黑神散
有傷飮食者當消導
有感風寒者當發散
有蒸乳者乳必脹痛但捏去乳汁自愈醫鑑
産後因傷寒熱病熱入血室或有瘀血宜柴胡破瘀湯或柴胡地黃湯
産後發熱因風寒則宜用柴胡防歸湯竹葉防風湯
産後熱渴宜熟地黃湯人參當歸散入門
大小産熱入血室小柴胡加五靈脂佐以黃連赤茯苓淸心凉血卽效直指
柴胡四物湯
治産後發熱及熱入血室柴胡生地黃各二錢川芎赤芍藥當歸黃芩各一錢人參半夏甘草各五分右剉作一貼入薑三片水煎服
一名三元湯保命
凉血地黃湯
治産後發熱生地黃三錢赤芍藥當歸川芎各一錢半右剉作一貼水煎服袖珍
牛黃膏
治産後熱入血室朱砂鬱金各三錢牛黃二錢半牧丹皮二錢甘草一錢龍腦五分右爲末蜜丸皂子大每一丸井水化下玉機
芎歸調血飮
治産後去血過多以致發熱心煩腹痛頭暈眼花或口噤神昏當歸川芎白朮白茯苓熟地黃陳皮便香附烏藥乾薑益母草牧丹皮甘草各七分半右剉作一貼入薑五棗二煎服醫鑑
黑神散
治産母惡露不下以致發熱煩躁當歸熟地黃白芍藥酒炒肉桂甘草灸各五錢沈香棕櫚灰蒲黃沒藥各二錢半乳香一錢半赤芍藥一錢血竭五分右爲末每二錢好溫酒調下醫鑑
柴胡破瘀湯
治産後因傷寒熱病熱入血室或惡露不下者柴胡黃芩半夏甘草赤芍藥當歸生地黃各一錢桃仁五靈脂各五分右剉作一貼水煎服入門
柴胡地黃湯
治産後熱入血室寒熱譫妄如見鬼柴胡生地黃各二錢人參半夏黃芩各一錢甘草五分右剉作一貼入薑三棗二水煎服得效
柴胡防歸湯
治産後發熱不因亡血蓄血傷食蒸乳四證外果係風寒表證則用此當歸三錢川芎一錢半柴胡人參各一錢半夏陳皮防風各八分甘草五分右剉作一貼入薑三片棗二枚水煎服入門
竹葉防風湯
治産後傷風頭痛發熱靑竹葉二十四片防風人參桂枝桔梗前胡陳皮赤茯苓各一錢右剉作一貼入薑三棗二水煎服入門
熟地黃湯
治産後虛渴天花粉二錢人參麥門冬各一錢半熟地黃一錢甘草五分右剉作一貼入糯米百粒薑三棗二水煎服得效
人參當歸散
治産後亡血生內熱煩渴當歸熟地黃白芍藥人參麥門冬各一錢桂皮五分右剉作一貼先以粳米一合靑竹葉十片水二盞煎至一盞去米葉乃入前藥及薑三棗二再煎服入門
一方
治産後發熱煩渴生藕汁飮一升合生地黃汁尤妙本草
又竹瀝飮一杯甚妙
婦人月經水飮之最妙俗方
産後乳懸證
詳見乳部
下乳汁
産後乳汁不行有二有氣血盛而壅閉不行者有氣血弱而枯涸不行者壅閉則宜用漏蘆散枯涸則宜用通乳湯二方幷見乳部猪蹄粥良方
産後乳脈不行身體壯熱宜用玉露散良方
下乳汁治法當參考乳部用之
玉露散
凉膈壓乳下乳汁桔梗川芎白芷各二錢赤芍藥一錢半人參赤茯苓甘草各一錢當歸五分右剉作一貼水煎服良方
猪蹄粥
治乳無汁猪蹄四隻治如食法右水二斗煮取一斗去蹄入土瓜根通草漏蘆各三兩剉煮取六升去滓入葱豉及小米煮作稀粥食之本草
一方
下乳汁立效萵苣子糯米各一合右細硏水一椀攪勻入甘草末一錢煎頻頻呷服妙雲岐
又麥門冬末二錢酒磨犀角汁一盞調服又赤小豆煮汁飮又鯉魚羹食之本草
又方
治乳無汁野猪脂每取一匙和一盞溫酒服日三乳卽下且多可供五兒臘月脂尤佳本草
毋酒煮服良俗方
産後陰脫
産後陰門脫出蓋努力太過所致若脫肛狀逼迫腫痛淸水續續小便淋露宜用當歸黃芪飮外用硫黃烏賊骨各五錢五倍子二錢半爲末付患處卽效
産後生腸不收八物湯方見虛勞加防風升麻須用酒炒黃芪爲君煎服外以樗根白皮五錢荊芥升麻藿香各二錢煎湯熏洗患處卽入又枳殼二兩煎湯溫浸良久自入
産後陰戶突出四物湯方見血門加龍骨無則用五倍子連用二貼外以香油和湯洗患處且取如聖膏方見上貼頂上入門
産後陰戶兩傍腫痛手足不能舒伸用四季葱入乳香末同搗成餠安於陰戶兩傍良久卽愈入門
子宮大痛不可忍五倍子白礬等分煎湯熏洗又爲末糝之入門
産後玉門不斂宜用硫黃湯
一法香油五斤煎熱盛盆坐其中一食頃以皂角末吹鼻作嚔卽收
又取大紙撚蘸油點火吹滅以煙熏産母鼻卽上良方
當歸黃芪飮
治産後陰脫黃芪酒炒三錢人參當歸升麻各二錢甘草一錢右剉作一貼水煎服日三
硫黃湯
治産後玉門不斂硫黃四兩吳茱萸兎絲子各一兩半蛇床子一兩右硏每五錢水一椀煎湯承溫頻熏洗患處自斂正傳
陰脫治驗
一婦人産後陰戶中下一物如合鉢狀有二岐此子宮也必氣血弱而下墜遂用升麻當歸黃芪大料二貼與之半日已收但乾破一片如掌大落在席上其婦恐腸破哭泣予思之此非腸胃乃糟粕也肌肉破尙可補完若氣血充盛必可生滿用補中益氣湯方見內傷去柴胡連進二三大劑一響而收後以四物湯加人參百餘貼連服三年後復生子
又法
臨産驚動用力太過以致肓膜有傷陰戶中垂出肉線一條長三四尺牽引心腹痛不可忍以手微動則痛苦欲絶先服失笑散方見上數貼仍用生薑三斤淨洗不去皮搗爛淸油二斤拌勻炒熟以油乾爲度却用熟絹五尺摺作數層令婦人輕輕盛起肉線使之屈曲作一團納在水道口却用絹袋兜裹油薑令稍溫付在肉線上熏之覺薑冷又用熨斗火熨之如薑氣已盡又用新者如此熏熨一日一夜其肉線已縮一半再用前法越兩日肉線盡入腹中其病全安却再服失笑散芎歸湯調理不可切斷肉線卽不可治矣得效
鬱冒
婦人經水適下而發其汗則鬱冒不知人何也師曰經水下故爲裏虛而發其汗則表亦虛此爲表裏俱虛故令鬱冒也脈經
産後亡血昏冒不省移時方悟名曰鬱冒亦名血厥宜用倉公散㗜鼻令嚔內服白薇湯二方幷見救急門
婦人産後亡血昏冒不省瞑目無所知蓋因血暴亡心神無所養故也瞑目合眼之病悉屬於陰亡血補血又何疑焉全生活血湯主之方見胞門東垣
産後風痓
凡産後發熱若舌蹇脣急手指微動便急作風痓療之宜歸荊湯獨活酒直指
産後中風名曰蓐風口噤牙緊手足瘈瘲欲死宜愈風散歸荊湯如口噤反張涎潮者爲痓宜交加散豆淋酒紫湯入門
産後痓血氣大虛不宜發表但用防風當歸散最妙綱目
産後風病宜用血風湯
産後痓因虛遇風挾痰而作宜服人參竹瀝之類又竹瀝一升頻服大效千金
産後中風必當大補氣血然後治痰切不可作中風治而用發表出汗之藥八物湯方見虛勞加減用之爲可
産後汗多風入成痓者難治入門
歸荊湯
治産後風痓荊芥穗微炒當歸身尾各等分右爲末每三錢豆淋酒調下入門
獨活酒
治産後風痓獨活白鮮皮各五錢右剉酒二升煎取一升分二服本草
愈風散
治産後中風荊芥穗略炒爲末每三錢豆淋酒調下得效
一名擧卿古拜散産寶
交加散
治産後痓生地黃一斤生薑十二兩各搗自然汁以生地黃汁炒生薑滓以生薑汁炒生地黃滓合焙乾爲末每三錢溫酒調服入門
豆淋酒
治産後風黑豆一升炒熟承熱投三升淸酒中密封隨量飮之本草
紫湯
治同上黑豆二合炒香熟以酒一盞煮取七分去豆空心頓服良方
防風當歸散
治産後痓防風當歸川芎熟地黃各二錢半右剉作一貼水煎服海藏
血風湯
治産後諸風攣急或痿弱川芎當歸熟地黃白朮白茯苓各一兩白芍藥秦芃羌活白芷各七錢防風五錢右以一半爲細末溫酒調下二錢以一半爲末蜜丸梧子大溫酒呑下五七十丸
産後頭痛
凡産後發熱身痛頭疼不可便作感冒治之此等多是血虛或敗血作梗宜玉露散方見上或四物湯加柴胡煎服良方
産後頭痛宜用一奇散卽芎歸湯也加荊芥穗二錢煎服必效雲岐
一婦産後患頭痛與心痛互作苦極欲死用黑龍丹方見上三丸下如蝗蟲子惡物三升許卽愈良方
産後心腹腰脇痛
産後心腹疼痛全是瘀血宜八味黑神散四味散方見上失笑散方見上入門
産後惡露斷絶腰腹重痛宜桃仁湯桃桂當歸丸良方
産後胸腹脇腰痛此惡血爲患四物湯倍芎歸加鬼箭羽紅花玄胡索各一錢煎水調沒藥散服之卽效保命
産後左脇痛宜養血佐肝丸右脇痛宜推氣養血丸醫鑑
冬月解産臍下痛宜羊肉湯仲景
産後血瘕痛無定處童尿三升生地黃汁生藕汁各一升生薑汁二升右先煎三味約三分減二分乃下薑汁慢火煎如稀餳每取一合溫酒調服良方
八味黑神散
治産後惡露不盡心胸臍腹撮痛及血迷血暈蒲黃赤芍藥乾薑肉桂當歸熟地黃甘草各一兩黑豆四兩炒右爲末每二錢童便溫酒調下局方
本方加百草霜五錢又名烏金散得效
桃仁湯
治産後惡露方行忽然斷絶腰腹重痛或流注腿股作痛桃仁蘇木生地黃各五錢蝱蟲水蛭幷炒各三十枚右爲麤末每三錢水一盞煎至六分去滓溫服惡血下卽止如有大痛處必作癰疽宜取五香連翹湯方見癰疽去大黃水煎入竹瀝服之良方
桃桂當歸丸
治産後惡露方行忽然斷絶驟作寒熱臍腹百脈皆痛狀如錐刺桂心赤芍藥各五錢當歸桃仁沒藥各二錢半蝱蟲水蛭幷炒各三十枚右爲末醋麪糊和丸豌豆大醋湯下三十丸良方
沒藥散
治産後血瘀作痛沒藥三錢蝱蟲炒二錢水蛭炒一錢麝香一字右爲末每取二錢服之保命
養血佐肝丸
治産後左脇脹悶一塊痛臥不着席香附醋炒二兩當歸川芎白芍藥酒炒陳皮半夏油炒白朮炒靑皮油炒神麯炒蘿葍子炒牧丹皮紅花白茯苓各一兩柴胡酒炒桃仁炒各八錢草龍膽酒洗六錢三稜蓬朮幷醋炒各五錢右爲末酒糊和丸梧子大空心白湯下百丸醫鑑
推氣養血丸
治産後右脇膨脹有塊如竪弦一條着冷便疼便香附二兩當歸川芎白芍藥酒炒白朮土炒靑皮油炒陳皮枳實烏藥厚朴神麯乾薑炒黑白芥子炒各一兩三稜蓬朮幷醋炒各八錢麥芽炒肉桂各六錢木香三錢右爲末醋糊和丸梧子大空心以米飮呑下百丸醫鑑
羊肉湯
冬月解産寒氣入産門臍下脹痛手不可近此寒疝也羊肉四兩當歸陳皮各二兩生薑一兩右剉水三椀酒一盞煎至一椀去滓分二次溫服正傳
産後嘔逆
産後腹脹滿悶嘔吐不定此由敗血入脾胃故不能飮食也宜用抵聖湯香靈丸正傳
抵聖湯
治産後嘔逆惡心不能飮食赤芍藥半夏澤蘭葉人參陳皮各一錢半甘草五分右剉作一貼入薑七片水煎服濟生
一名拒勝湯正傳
香靈丸
治産後嘔不止丁香辰砂別硏各六分五靈脂一錢右硏勻用狗膽或猪膽和丸芡實大以生薑陳皮煎湯磨化一丸服之本事
産後淋瀝遺尿
婦人産理不順致傷遺尿無時宜用參朮膏
産後淋宜用茅根湯三因
産後遺尿宜桑螵蛸散黃芪芍藥湯三因
參朮膏
治産後脬損成淋人參二錢半白朮二錢黃芪一錢半陳皮桃仁白茯苓各一錢甘草五分右剉作一貼水煎猪羊脬後入藥再煎去滓溫服空心
一産婦因收生者不謹損破尿脬而致淋瀝不禁遂爲廢疾因思肌肉在外而破尙可補完診其脈虛甚試與峻補服參朮膏至一月而安蓋血氣驟長其脬自完恐稍遲亦難成功
茅根湯
治産後淋白茅根四兩白茯苓二兩瞿麥葵子人參各一兩蒲黃桃膠滑石甘草各五錢紫貝五箇石首魚頭中石十六箇右爲末每二錢木通湯調下或爲麤末三錢燈心同煎服亦可三因
桑螵蛸散
治産後淋數及遺尿桑螵蛸十五箇炒鹿茸酥灸黃芪各一兩半牡蠣粉人參赤石脂厚朴各一兩右爲末空心以米飮調下二錢雲岐
又桑螵蛸酒炒爲末薑湯調下二錢亦效綱目
黃芪芍藥湯
治産後遺尿不禁黃芪當歸尾白芍藥各一錢半白朮一錢人參陳皮各五分甘草灸三分右剉作一貼水煎空心服三因
産後泄痢
産後泄瀉宜的奇散
産後月內痢宜鴨子煎方見上又四物湯加桃仁黃連木香主之入門
當歸芍藥散亦可方見通治
的奇散
治産後泄瀉惡露不行此餘血滲入大腸爲瀉下靑黑色物是驗大荊芥穗於盞內然火燒存性不得犯油火入麝香少許硏爲末每取一錢沸湯一二呷調服神效得效
産後大便秘結
産後有三種疾鬱冒則多汗汗多則大便難蓋新産血虛多汗出致胃燥亡津液故大便秘結宜蘇麻粥方見大便及滋腸五仁丸正傳
産後大便不通膨滿氣急難以坐臥取麥糵末酒調下一合神效
滋腸五仁丸
治産後陰血虛耗大便閉澁橘紅末四兩杏仁桃仁各一兩柏子仁五錢松子仁二錢半郁李仁一錢右各別硏爲膏合橘紅末蜜丸梧子大米飮下五六十丸正傳
産後浮腫
産後浮腫此由敗血循經流入四肢故也血行腫消卽愈或敗血停蓄血化爲水而浮腫宜大調經散小調經散正脾散良方
産後浮腫必大補氣血爲主四君子湯方見氣門加蒼朮煎服忌峻利之劑或用五味白朮散
産後風腫水腫宜用澤蘭散
大調經散
治産後腫滿喘急尿澁黑豆炒一兩茯神五錢琥珀一錢右爲末烏豆紫蘇葉煎湯調下二錢良方
小調經散
治産後浮腫當歸一兩桂心赤芍藥各五錢沒藥琥珀甘草各二錢細辛麝香各一錢右爲末每一錢溫酒入薑汁調服良方
正脾散
治産後通身浮腫蓬朮炮便香附子陳皮茴香甘草灸各等分右爲末每二錢燈心木通煎湯調下正傳
五味白朮散
治産後腫宜補中導水行氣白朮三錢陳皮一錢半木通川芎赤茯苓各一錢右剉作一貼入水煎呑下與點丸方見火門二十五丸
澤蘭散
治産後風腫水腫澤蘭防己各等分右爲末每二錢溫酒或醋湯調下
産後脈法
婦人産後之脈洪實不調者死沈微附骨不絶者生
診婦人新産脈沈小者生實大堅强急者死脈經
新産之脈緩滑吉實大弦急死來侵又云沈細附骨不絶生脈訣
産後治法
産後當大補氣血爲先宜用補虛湯雖有雜證以末治之
又云胎前毋滯産後毋虛産後切不可發表又不可用芍藥以性味酸寒能伐生發之氣故也
産後必先逐瘀補虛爲主瘀消然後方可行補如不逐瘀遽服參芪之屬或致瘀血攻心卽危入門
産後用補虛湯如發熱輕則加茯苓淡滲之重則加乾薑或問大熱用乾薑何也曰此非有餘之邪乃陰虛生內熱耳蓋乾薑能入肺分利肺氣又能入肝經引衆藥生血然必與補陰藥同用之此造化之妙非天下之至神其能與於此哉
大抵産病天行則用增損柴胡卽小柴胡湯也雜病則用加減四物卽四物湯也四物加減法春倍川芎夏倍芍藥秋倍地黃冬倍當歸綱目
補虛湯
人參白朮各一錢半當歸川芎黃芪陳皮各一錢甘草七分右剉作一貼入薑三片水煎服熱輕倍加茯苓熱重加酒芩熱甚加乾薑炒黑引諸藥入肝經生血入門
産後虛勞
産後未滿月不宜多用七情勞倦行動或作鍼工恣食生冷粘硬之物及犯觸風寒當時未覺厥後卽成蓐勞凡産後滿百日乃可交合不爾至死虛羸百病滋長愼之良方
産後勞傷過度名曰蓐勞其證虛羸乍起乍臥飮食不消時有咳嗽頭目昏痛發渴盜汗寒熱如瘧十全大補湯方見虛勞去川芎加續斷牛膝鱉甲桑寄生桃仁爲麤末先將猪腎一對薑一片棗三枚水三盞煎至一盞半入前藥末三錢及葱白三寸烏梅一箇荊芥五穗再煎至七分去滓空心溫服入門
産後蓐勞宜用當歸羊肉湯當歸建中湯方見虛勞增損四物湯人參鱉甲散熟乾地黃散諸方
當歸羊肉湯
治蓐勞肥羊肉四兩當歸川芎黃芪各一兩二錢半生薑一兩半右剉水九盞煎至三盞分三服良方
一方無羊肉代以猪內腎一雙入門
增損四物湯
治産後亡血榮衛虛損乍寒乍熱四物湯去熟地黃加人參乾薑甘草等分煎服濟生
人參鱉甲散
治産後蓐勞黃芪鱉甲各一錢二分半牛膝一錢人參桂心桑寄生當歸白茯苓白芍藥桃仁熟地黃麥門冬甘草各七分半續斷五分右剉作一貼空心水煎服得效
熟乾地黃散
治産後氣血未復而有房事勞損下血頭目沈重熟地黃一錢半當歸蟹爪微炒鹿角膠珠男子裩布燒存性各一錢伏龍肝七分半蒲黃炒白茯苓白芍藥各五分桂心甘草各二分半右剉作一貼入靑竹茹一錢水煎服正傳
過月不産
姙娠之婦有按月行經而胎自長者有三五箇月間其血大下而胎不墮者或及期而分娩或逾月而始産其理何歟曰其按月行經而胎自長者名曰盛胎蓋其婦氣血充盛養胎之外其血尤有餘故也其有數月胎而血大下者謂之漏胎蓋因事觸動經脈故血下而未傷於子宮故也雖然孕中失血胎雖不墮其氣亦虧多致逾月不産予曾見有十二三月或十七八月或二十四五箇月生者往往有之俱是氣血不足胚胎難長故爾凡十月之後未産者當服大補氣血之藥以培養之庶分娩之無虞也正傳
過月不産用八物湯方見虛勞加黃芪鹿角膠珠煎服峻補之正傳
又方四物湯方見血門加香附桃仁枳殼縮砂紫蘇葉水煎服卽産良方
姙娠通治
宜用芎歸湯四物湯方見血門保安丸當歸芍藥散益母丸方見上益母膏
芎歸湯
治産前産後諸疾及血暈不省橫生逆産死胎不下血崩不止臨月服之則縮胎易産産後服之則惡血自下川芎當歸各五錢右剉作一貼水煎服日二三次
又治半産去血多産後去血多崩中去血多金瘡去血多拔牙齒去血多及一切去血過多眩暈悶絶不省人事者連進數服卽甦得效
當歸六錢川芎四錢名佛手散方見上
保安丸
治産前産後諸疾生乾地黃別爲末馬鳴退灸卽蠶退紙各一兩赤茯苓牧丹皮白芍藥各七錢半川芎細辛人參肉桂當歸牛膝白芷木香藁本麻黃澤蘭葉附子炮甘草灸寒水石煆防風桔梗蟬退各五錢石茱萸沈香各二錢半右爲末蜜丸彈子大酒下一丸御院
當歸芍藥散
治姙娠心腹痛及泄痢産前産後通用白芍藥二錢半川芎澤瀉各一錢半當歸赤茯苓白朮各七分半右剉作一貼水煎服或爲細末溫酒調下二錢局方
益母丸
一名濟陰丹治産前産後一切諸病及難産橫逆能行血養血安胎順氣又能活血行氣有補陰之妙故命名益母方見上
益母膏
一名返魂丹通治姙娠諸病及催生神效又治橫生逆産及死胎不出胞衣不下益母草重午日不犯鐵器採取洗淨搗取汁銀石器熬成膏右每取一大匙溫酒或白湯化下
斷産
婦人産育艱難或一歲一産可以此少間之四物湯加芸薹子一撮煎於經行後空心服得效
母有宿疾終不可保胎者牛膝四分瞿麥桂心蟹爪各二分爲末空心溫酒調服以下之免害其母入門
姙婦因疾病胎不能安可下之法麯四兩水二大盞煎取一盞去滓分三服卽下良方
又方麥芽神麯各半升和水煎服之卽下神效良方
又方附子二枚爲末醋調塗母右足去之大良良方
斷子法用白麪麯一升好酒五升打作糊煮至二升半以絹濾去渣作三服候月經將來日晩下吃一服次日五更吃一服天明吃一服月經卽行終身絶子
又方故蠶紙方圓一尺燒存性爲末酒飮調服終身不復懷孕良方
又方油煎水銀空心服如棗核大一丸永斷不損人良方
寡婦師尼之病異乎妻妾
宋褚澄療師尼寡婦別製方蓋有謂也此二種寡居獨陰無陽慾心萌而多不遂是以陰陽交爭乍寒乍熱全類溫瘧久則爲勞史記倉公傳載濟北王侍人韓女病腰背痛寒熱衆醫多以爲寒熱倉公曰病得之欲男子不可得也何以知之診得其脈肝脈弦出寸口是以知之蓋男子以精爲主婦人以血爲主男子精盛以思室婦人血盛以懷胎如厥陰脈弦出寸口又上魚際則陰盛可知故知褚氏之言有謂矣寶鑑
寡婦師尼鬱抑成病其證惡風體倦乍寒乍熱面赤心煩或時自汗肝脈弦長而出寸口宜柴胡抑肝湯芙蓉散抑陰地黃丸䴬麯丸方見積聚
每日上午神思昏憒怕見明處惡聞人聲至午後方可頭昏腹痛驚惕稍涉勞動與月經來時其證尤劇此不得遂志之故也宜淸神養榮以四物湯加人參茯神陳皮柴胡羌活香附子甘草煎服
或有與鬼交通者由神不守舍或時獨笑或泣脈遲伏或如雀啄顔色不變者宜茯神黃芪湯入門
柴胡抑肝湯
治寡居獨陰無陽慾心萌而多不遂以致寒熱類瘧柴胡二錢靑皮一錢半赤芍藥牧丹皮各一錢地骨皮香附子梔子蒼朮各七分川芎神麯炒各五分生地黃連翹各三分甘草二分右剉作一貼水煎服入門
芙蓉散
治男無室女無夫思慾動火以致胸痛自汗頰赤脈亂用芙蓉葉有花帶花有子帶子採一朶搗爛和井水濾去渣服之卽效入門
抑陰地黃丸
治寡婦勞證生乾地黃二兩赤芍藥一兩柴胡黃芩秦芃各五錢右爲末蜜丸梧子大烏梅湯下三五十丸入門
茯神黃芪湯
茯神羌活蔓荊子防風薏苡仁黃芪五味子麥門冬石菖蒲黃芩各一錢甘草五分右剉作一貼水煎服入門
藏燥證
婦人藏燥悲傷欲哭象如神靈所作數欠伸甘麥大棗湯主之仲景
有自哭自笑者紅棗燒存性米飮調服入門
甘麥大棗湯
甘草一兩小麥三合大棗七枚右剉作一貼水二升煎至一升溫服産前産後皆可用仲景
治驗
鄕里有一婦人數欠無故悲泣不止或謂之有祟祈禳請禱皆不應予急治甘麥大棗湯服三貼而愈本事
臨産預備藥物
芎歸湯四物湯催生丹香桂散紫蘇飮花蘂石散失笑散奪命散三退散益母丸返魂丹如神散凉血地黃湯黑龍丹霹靂丹催生如聖散犀角地黃湯如聖膏生葱生薑萆麻子海馬石燕子猪脂香油益母草白蜜阿膠鷄卵淸酒米醋竹瀝紅花荊芥蒲黃陳艾生地黃滑石麝香朱砂皂莢鼺鼠皮
婦人雜病
婦人者衆陰之所集常與濕居十五以上陰氣浮溢百想經心內傷五藏外損姿容月水去留前後交牙交牙瘀血停凝中道斷絶其中傷墮不可具論所以婦人別立方者以其氣血不調胎姙産生崩傷之異故也婦人之病與男子十倍難療以其嗜慾多於丈夫感病倍於男子加以疾妬憂恚慈戀愛憎深着堅牢情不自抑所以爲病根深也聖惠
七癥八瘕九種心痛十二帶下共三十六病雖有名數莫詳證狀推原其理無非血病得效
婦人氣盛於血所以無子且變生諸證頭暈膈滿宜抑氣散異香四神散入門
婦人虛勞宜用滋陰百補丸人參荊芥散逍遙散加味逍遙散滋血湯滋陰地黃丸茯神湯三合湯
身有血線宜橘歸丸
百病通治宜神仙聚寶丹濟陰丹方見上益母丸益母膏方幷見上
茯苓補心湯治虛勞熱嗽無汗方見血門滋陰至寶湯治虛勞熱嗽有汗回春
抑氣散
香附子四兩陳皮二兩茯神甘草各一兩右爲末每二錢沸湯點服入門
異香四神散
香附子四錢陳皮三錢烏藥二錢甘草一錢右剉作一貼入薑三片棗二枚水煎服濟陰
滋陰百補丸
治氣血不足乍寒乍熱不思飮食尫羸無力四製香附末八兩四製法詳見胞門益母草末四兩當歸三兩川芎熟地黃白朮各二兩白芍藥一兩半白茯苓人參玄胡索各一兩甘草五錢右爲末蜜丸梧子大或酒或醋湯或白湯下五七十丸入門
人參荊芥散
治血風體痛寒熱盜汗頰赤口乾痰嗽胸滿或月水不調臍腹㽱痛痃癖成塊人參荊芥生乾地黃柴胡鱉甲酸棗仁炒枳殼羚羊角白朮各七分半桂心川芎當歸防風牧丹皮赤芍藥甘草各五分右剉作一貼入薑三片煎服入門
逍遙散
治月經不調及血虛五心煩熱寒熱如瘧白朮白芍藥白茯苓柴胡當歸麥門冬各一錢甘草薄荷各五分右剉作一貼入薑三片水煎服入門
加味逍遙散
治血虛煩熱潮熱盜汗痰嗽似勞白芍藥白朮各一錢二分知母地骨皮當歸各一錢白茯苓麥門冬生地黃各八分梔子黃柏各五分桔梗甘草各三分右剉作一貼水煎服入門
滋血湯
治婦人心肺俱損血脈虛弱皮聚毛落或月水愆期當歸白芍藥山藥黃芪熟地黃各一錢半人參川芎白茯苓各七分半右剉作一貼水煎空心服
滋陰地黃丸
治虛勞吐衄咳唾血發熱痰嗽盜汗心惴或經水不調不通熟地黃薑汁浸焙四兩山茱萸山藥天門冬麥門冬生乾地黃酒洗知母酒炒貝母炒當歸酒洗香附米童便浸炒各二兩白茯苓牧丹皮澤瀉各一兩半右爲末蜜丸梧子大空心鹽湯呑下百丸醫鑑
茯神湯
治婦人風虛夢與鬼交妄有所見言語譫亂白茯神一錢半白茯苓人參石菖蒲各一錢赤芍藥五分右剉作一貼水煎空心服醫鑑
三合湯
治婦人虛勞鍼灸不效者白朮當歸白芍藥黃芪白茯苓熟地黃川芎各一錢柴胡人參各七分半黃芩半夏甘草各五分半右剉作一貼入薑三棗二水煎服保命
卽八物湯合小柴胡湯三方合劑也一名三分散入門
橘歸丸
治婦人肌膚手足俱有血線路此怒氣傷肝血失常經故也橘紅四兩當歸二兩右爲末蜜丸梧子大溫酒下五七十丸入門
神仙聚寶丹
治經候不調及血氣攻注腹脇疼痛積聚成塊及婦人諸疾琥珀當歸各一兩沒藥乳香各二錢半辰砂木香麝香各一錢右爲末滴水爲丸每兩作十五丸每一丸溫酒磨下局方
滋陰至寶湯
治婦人諸虛百損五勞七傷經脈不調寒熱羸瘦當歸白朮各一錢白茯苓陳皮知母貝母便香附地骨皮麥門冬白芍藥酒炒各八分柴胡薄荷甘草各五分右剉作一貼薑三水煎服醫鑑
安産室
姙娠八月便寫産圖一本貼掛産母房內北壁上隨月換圖不用入節之日只於朔日貼之良方
又貼催生符借地法
安産方位圖
正月圖吉凶甲乙丙丁戊己庚辛壬癸子丑寅卯辰巳午未申酉戌亥東西南北乾坤艮巽狂虎安産室天狗咸池豊隆吳時軒轅大時招搖雷公運鬼力士藏胎衣白虎大夫天候
産圖及催生符借地法幷以朱書於産母房內北壁上先貼産圖次貼催生符次貼借地法讀呪借地法三遍而止
凡逐月安産藏胎衣幷向月德月空方位所有十三神殺幷須避忌若交得次月卽換次月産圖有人從入節日作産圖者非也假如正月十四日立春若姙婦十三日臥乳豈可作去年十二月用也必依每月朔日用之乃是若依節氣更換則天德月德所在差矣
凡産訖棄沷汚穢不淨之水幷隨藏衣之方所向不拘遠近棄之切忌閉肚方良方
如正月月德在丙可安産室月空在壬可藏胎衣餘倣此良方
安産藏胎衣吉方
凡月德安産室月空藏衣爲準
正月二月三月四月五月六月七月八月九月十月十一月十二月天德丁坤壬辛乾甲癸艮丙乙巽庚月德丙甲壬庚丙甲壬庚丙甲壬庚月空壬庚丙甲壬庚丙甲壬庚丙甲生氣子丑寅卯辰巳午未申酉戌亥
催生符

右符以朱砂書之貼於房內北壁上遇坐草之時箚於鍼上就燈燒之不得飛揚溫水調服妙良方
體玄子借地法
呪曰東借十步西借十步南借十步北借十步上借十步下借十步壁房之中四十餘步安産借地恐有穢汚或有東海神王或有西海神王或有南海神王或有北海神王或有日遊將軍白虎夫人遠去十丈軒轅招搖擧高十丈天符地軸入地十丈令此地空閑産婦某氏安居無所妨礙無所畏忌諸神擁護百邪逐去急急如律令勑讀三遍得效
月遊胎殺所在
正月在房床二月在窓戶三月在門堂四月在竈五月在身床六月在床倉七月在碓磨八月在厠戶九月在門房十月在床房十一月在爐竈十二月在床房局方
日遊胎殺所在
甲己日在門乙庚日在碓磨礱丙辛日在井竈丁壬日在廚廨戊癸日在米倉子丑日在中堂寅卯辰酉日在竈巳午日在門未申日在籬下戌亥日在房
凡胎殺所在不宜修整雖隣家興動孕婦當避縱不墮胎令兒破形色靑體攣竅塞或至夭殞可不戒之局方
房中日遊神所在
癸巳甲午乙未丙申丁酉日在房內北
癸卯日在房內西
甲辰乙巳丙午丁未日在房內東
六戊六己日在房中
庚子辛丑壬寅日在房內南
凡遊神所在忌安床換帳致重物於床中必主傷産墮胎局方
推婦人行年法
逐一排行年吉凶于後按右件七神詳斷吉凶局方
宜臥方宜着衣生氣方禍害方絶命方閉肚方八莊方反支月懸屍方十三歲庚申西南黃衣坤離巽辛甲正七辰戌十四歲己未正南赤衣離坤兌壬癸二八卯酉十五歲戊午正北黑衣坎乾艮癸壬三九寅申十六歲丁巳正東靑衣震艮乾甲辛四十丑未十七歲丙辰東北黃衣艮震坎乙庚五十一子午十八歲乙卯西北黑衣乾坎震丙丁六十二巳亥十九歲甲寅正西白衣兌巽離丁丙正七辰戌二十歲癸丑東南黃衣巽兌坤庚乙二八卯酉二十一歲壬子西南黃衣坤離巽辛甲三九寅申二十二歲辛亥正南赤衣離坤兌壬癸四十丑未二十三歲庚戌正北黑衣坎乾艮癸壬五十一子午二十四歲己酉正東靑衣震艮乾甲辛六十二巳亥二十五歲戊申東北黃衣艮震坎乙庚正七辰戌二十六歲丁未西北白衣乾坎震丙丁二八卯酉二十七歲丙午正西白衣兌巽離丁丙三九寅申二十八歲乙巳東南靑衣巽兌坤庚甲四十丑未二十九歲甲辰西南黃衣坤離巽辛乙五十一子午三十歲癸卯正南赤衣離坤兌壬癸六十二巳亥三十一歲壬寅正北黑衣坎乾艮癸壬正七辰戌三十二歲辛丑正東靑衣震艮乾甲辛二八卯酉三十三歲庚子東北黃衣艮震坎乙庚三九寅申三十四歲巳亥西北白衣乾坎震丙丁四十丑未三十五歲戊戌正西白衣兌巽離丁丙五十一子午三十六歲丁酉東南黃衣巽兌坤庚乙六十二巳亥三十七歲丙申西南黃衣坤離巽辛甲正七辰戌三十八歲乙未正南赤衣離坤兌壬癸二八卯酉三十九歲甲午正北黑衣坎乾艮癸壬三九寅申四十歲癸巳正東靑衣震艮乾甲辛四十丑未四十一歲壬辰東北黃衣艮震坎乙庚五十一子午四十二歲辛卯西北黃衣乾坎震丙丁六十二巳亥四十三歲庚寅正西白衣兌巽離丁丙正七辰戌四十四歲己丑東南黃衣巽兌坤庚乙二八卯酉四十五歲戊子西南黃衣坤離巽辛甲三九寅申四十六歲丁亥正南赤衣離坤兌壬癸四十丑未四十七歲丙戌正北黑衣坎乾艮癸壬五十一子午四十八歲乙酉正東靑衣震艮乾甲辛六十二巳亥四十九歲甲申東北黃衣艮震坎乙庚正七辰戌
一生氣方
産婦宜向之坐臥及床帳向之開門大吉局方
二反支月
遇此月卽鋪灰用牛皮或馬驢皮訖鋪草勿令惡血汚地吉局方
三禍害月
不得於其上産又不得向之大小便避之大吉局方
四絶命方
不得於其上産又不得向之大小便避之大吉局方
五懸屍方
遇此日産不得攀繩宜懸馬轡攀之大吉局方
六閉肚方
臨月及滿月幷不得向之大小便及棄不凈之水謹之吉局方
七八㽵方
産帳不得向之開門忌之大吉局方
小兒初生救急
凡十八條
小兒
初生氣欲絶不能啼必是難産或冒寒所致急以綿絮包置懷中勿斷臍帶且將胞衣置爐火中燒之仍作大紙撚蘸油點火於臍帶下熏之令火氣入腹更以熱醋湯盪洗臍帶須令氣回啼哭如常方可斷臍帶三因
小兒
初生面靑身冷口噤乃胎寒也用白殭蠶散急救之白殭蠶木香肉桂陳皮檳榔甘草灸各五分右剉水煎取汁以綿蘸入兒口中入門
小兒
初生有卽死者急看兒口中懸雍前顎上有泡如石榴子以指摘破出血以帛拭去髮灰摻之若惡血入口中卽死入門
小兒
初生忽患撮口不飮乳名日馬牙不治則百無一生便看兒齒齦上有小泡子如粟米狀急以鍼挑出血用墨磨薄荷汁斷母髮少許裹手指蘸墨遍口內擦之勿飮乳一時許卽差入門
俗呼此泡爲齒糞以鍼或指爪搔破點生蜜亦效俗方
小兒
初生穀道無孔不得大便急用金玉簪尖看其的處刺穿作孔以蘇合香元少許作鋌納孔中或以油紙撚紝住不令再合俗方
小兒
初生不飮乳不小便大葱白一寸四破之以乳汁煎銀石器灌入口中立效得效
小兒
初生嘔吐不能飮乳乃穢惡入口用黃連枳殼赤茯苓等分爲末蜜丸梧子大乳汁調一丸灌入口中又木瓜生薑煎湯灌口中亦妙入門
小兒
初生大小便不通腹脹氣欲絶急令婦人以溫水漱口了吸咂兒前後心幷臍下手足心共七處每一處凡咂三五次漱口更咂取紅赤色爲度須臾自通不爾則死三因
又葱白汁乳汁各半調勻抹兒口中與乳吮下卽通回春
小兒
初生小便不通急用生地龍數條蜜少許同硏勻敷陰莖上內用蠶退紙燒灰入朱砂龍腦麝香各少許麥門冬燈心煎湯調灌口中卽通入門
小兒
初生大便不通先以硬葱尖紝入肛門內如不下用朱砂丸朱砂水飛南星炮巴豆霜各等分右爲末糊丸黍米大薄荷煎湯灌下二丸卽通田氏方
小兒
初生撮口不乳飮取牛黃二分半調竹瀝灌入口中妙
又方赤足蜈蚣一條去頭足灸焦硏如粉每五分以猪乳汁二合和勻分二次灌口中得效
小兒
初生口內白屑滿舌上不能吮乳謂之鵝口急以亂髮纏指頭蘸薄荷汁或井華水拭凈如不脫用雄黃三錢鵬砂二錢甘草一錢龍腦二分半爲末蜜水調塗或乾糝之妙湯氏
又方鼠婦蟲取汁塗之又白楊樹枝燒取瀝塗之神效正傳
小兒
初生遍身無皮但是紅肉以白早米粉撲之候生皮乃止入門
小兒
初生遍身如魚泡如水晶碎則水流以密陁僧爲末摻之因服蘇合香元入門
小兒
初生鼻塞不通乳不得下取猪牙皂角草烏各等分右爲末葱涎調成膏貼顖門上
又天南星爲末薑汁調和貼顖門上得效
小兒
初生外腎縮入取硫黃吳茱萸各五錢爲末以大蒜汁調塗臍腹上仍以蛇床子燒煙微熏之妙入門
小兒
初生發驚乃胎驚也朱砂雄黃各等分右爲末取少許猪乳汁調抹口中卽效入麝香少許尤妙
小兒
初生遍體發丹毒赤腫遊走若入腹入腎則必死名曰赤遊乃胎毒也宜以細鍼或砂鍼隨赤暈周匝刺出惡血最妙仍以芭蕉汁蠐螬汁塗之
又赤小豆末和鷄子白塗之
又地龍糞二分焰硝一分冷水調和塗之
又溝渠中小鰕搗爛付之本草
單方
凡五十二種
朱砂
治産後敗血入心如見鬼祟朱砂一二錢乳汁三四匙調和納活地龍一條于藥袞轉取去地龍入好酒與乳汁和合七分盞重湯溫分二三服神效良方
大斧
治産後血瘕痛取斧燒赤淬酒中取酒飮如鐵杵或秤錘皆可燒赤淬酒飮之本草
伏龍肝
治橫逆産及子死腹中不出其母氣欲絶取伏龍肝一二錢以水調下其兒當頭戴土出甚妙
難産三日不下伏龍肝細末一錢酒調服
朴硝
治死胎不下朴梢細硏半兩童便調服卽效焰硝亦可
石燕子
主難産孕婦臨産兩手各把一枚立驗本草
生地黃
治姙娠胎漏血不止胞乾卽死取生地黃汁一升酒五合煮三五沸服二三次本草
茺蔚
卽益母草也主産前産後百病能行血養血採取莖葉搗取汁於銀石器熬成膏和酒服之最治難産及死胎胞衣不下或搗取汁一小盞和酒一合溫服本草
天行不息所以生生而不窮茺蔚子活血行氣有補陰之功命名益母以其行中有補也故曰胎前無滯産後無虛
蒲黃
治産後出血太多發渴眞蒲黃二錢白湯調下如渴甚井水調下本草
當歸
治婦人百病又治産後腹痛當歸末三錢水煎服名獨聖湯良方
血刺痛用當歸乃和血之藥若血積刺痛宜用桃仁紅花當歸頭
芍藥
主婦人諸疾幷産前後諸病又治血虛腹痛酒水煎服本草
艾葉
使婦人有胎又能安胎止腹痛
胎漏生艾汁二盞阿膠白蜜各二兩煎至半服之又治胎動不安或腰痛下血不止艾葉半兩以酒煮服醋煮亦良本草
黃芩
産前安胎黃芩白朮妙藥也
黃芩安胎者能降火下行也
條芩安胎聖藥也俗人妄以溫熱之藥可養胎殊不知産前宜淸熱養血令血循經而不妄行故能養胎也必取細挺沈實者用之芩朮丸是也
紅花
主産後血暈口噤悶絶紅花一兩酒二盞煎至一盞分二服立效十三方
玄胡索
主産後血暈及惡血衝心或兒枕痛欲絶爲末酒服一錢立止
又玄胡索桂心各半兩當歸一兩右爲末每二錢童便或熱酒調下得效
桂心
治産後血瘕痛悶欲絶桂心爲末狗膽汁和丸櫻挑大熱酒磨下二丸本草
桑寄生
治胎漏不止能安胎令胎牢固或煎服或爲末服幷佳本草
蘇木
治産後血暈及惡露不下痛悶欲死蘇木一兩剉酒水煎服本草
桑螵蛸
主姙婦小便數不禁右爲末每二錢空心米飮調下得效
鯉魚鱗
治産後血瘕痛取鱗燒灰硏酒服一錢能破滯血本草
烏賊魚肉
主絶嗣無子久食令人有子
此魚腹中有墨主婦人血崩心痛甚者名曰殺血心痛小産下血過多而心痛者亦然取墨炒爲末醋湯調下良方
淡菜
主産後血結腹痛或因産瘦瘠血氣積聚可煮久食之本草
蛇蛻
治産不順手足先見者蛇蛻一條全者燒灰入麝香一字面東酒服一錢更以餘滓塗兒手足卽順生本草
藕汁
主産後煩悶及血上衝心痛生藕汁飮二升凡産後忌生冷惟藕不忌者爲其能破血故也本草
柑子皮
主産後浮腫酒煎服之雷公云産後肌浮柑皮酒服是也本草
葡萄根
治孕婦子上衝心取根濃煮汁飮之卽下而其胎亦安本草
桃仁
主婦人産後百病又治暑月産乳取凉太多成腹中積聚桃仁一千二百枚去皮尖雙仁熬擣細末以淸酒一斗半硏如麥粥入磁缸中密封口重湯煮一伏時取出溫酒和服一匙日再名曰桃仁煎千金
産後陰腫痛桃仁細硏塗之又和五倍子枯白礬爲末硏桃仁爲膏塗之正傳
胡麻油
胡麻卽黑荏子也主胞衣不下生搗笮取油飮之卽下本草
大麻根
催生令易産麻根以水濃煎取汁頓服立産胎衣不下亦妙本草
黑豆
孕婦月數未足子死腹中母欲悶絶及胞衣不下黑豆三升醋煮取濃汁頓服立出本草
神麯
落胎幷下鬼胎取末二錢和水服又濃煎取汁服本草
大麥糵
能催生落胎取糵一兩水煎服卽産
又孕婦有病欲去胎服之卽下本草
醋
治孕婦胎死不出醋三升煮黑豆一升煮取汁服二升兒立出本草
冬葵子
主難産取子一合搗碎水煮服立産又死胎不下搗爲末和酒服本草
葱白
治胎動不安或胎上搶心煩悶葱白大者二十莖膿煮汁飮之胎未死卽安已死卽出神效本草
馬齒莧
主産後血痢腹痛搗取汁三合煎一沸下蜜一合攪服之本草
蘩蔞
主産後有血塊腹痛搗取汁和童尿溫服惡血盡下本草
鷄子
主産後血暈風痓身强直口目喎斜鷄子三箇取淸調荊芥末二錢調下日三服本草
難産及胞衣不下鷄子三枚破入醋攪服立産本草
鹿角膠
能安胎止痛炒成珠作末以米飮調下二錢本草
阿膠
治難産困乏明膠二兩好酒一升半微火令熔入生鷄子一枚鹽一錢攪勻溫頓服便産良方
鹿角
主死胎不出鹿角細屑一兩水一盞葱白五莖豆豉半合同煎服立出本草
兎頭骨
主催生落胞幷産後惡血不下兎頭骨和毛髓燒爲灰作末酒下一錢妙本草
猫頭骨
治難産催生甚驗猫頭骨兎頭骨各一箇火煆硏爲末每二錢芎歸湯煎水調下卽産狸頭骨尤妙正傳
羊腎
主産後虛羸瘦弱無力羊腎一雙炮熟細切和五味作羹或作粥食良本草
猪腎
治産後蓐勞骨節痛汗不止猪腎細切造稀臛和五味入米煮作粥食之本草
難産淸油白蜜等分以猪肝煮水調服卽效入門
麝香
療産難又催生墮胎令産易取麝香一錢水調下本草
楡白皮
療胎死腹中或母病欲去胎楡白皮煮汁服二升卽下
婦人臨産月取末一錢日二服令産極易本草
甘竹根
治胎動不安甘竹根煮汁服之本草
苧根
治姙婦胎動欲墮腹痛不可忍苧根二兩剉銀石器酒水相半煎服妙肘後
瞿麥
破胎墮子
治産難經日不出或子死腹中母欲死瞿麥煮取濃汁服之本草
車前子
治難産及橫逆産不得出炒爲末酒服二三錢本草
水銀
治胎死腹中不出其母氣絶取水銀二兩呑之立出本草
大黃
治産後惡血衝心或胎衣不下腹中成塊大黃一兩爲末醋半升同熬成膏丸如梧子大以溫醋化五丸服之良久血下卽愈本草
鍼灸法
男子無嗣者以鹽塡臍艾炷灸之連日灸至二三百壯必效綱目
婦人絶嗣灸關元三十壯可報灸之
婦人姙子不成數墮胎灸胞門子戶各五十壯胞門在關元左邊二寸子戶在關元右邊二寸子戶一名氣門得效
又灸子宮三七壯或鍼入二寸穴在中極傍左右各開三寸綱目
無子取陰交石門關元中極湧泉築賓商丘陰廉甲乙
催生難産及下死胎取太衝補合谷補三陰交瀉立時分解
子上衝逼心取巨闕令産母正坐使人抱頭抱腰微偃鍼入六分留七呼得氣卽瀉立甦如子掬母心生下兒手心有鍼痕子頂母心兒人中有鍼痕向後則枕骨有鍼痕是其驗也神效綱目
一婦人産後暴卒其母爲灸會陰三陰交各數壯而甦其母蓋名醫女也資生
橫生逆産諸藥不效急於産母右脚小指尖頭上灸三壯卽産亦治胞衣不下醫鑑云卽至陰穴得效
胞衣不下取三陰交中極照海內關崑崙綱目
産後血暈取三里三陰交陰交神門關元綱目
産後陰下脫灸臍下橫紋二七壯又取照海良方
婦人無子或産後久不再孕取稈心一條長同身寸之四寸令婦人仰臥舒手足以所量稈心自臍心直垂下盡頭處以墨點記後以此稈心平摺橫安前點處兩頭盡處是穴按之自有動脈應手各灸三七壯神驗卽上所云胞門子戶穴也醫鑑
雜病篇卷之十一
小兒
小兒病難治
古語曰寧醫十丈夫莫醫一婦人寧醫十婦人莫醫一小兒蓋小兒難問證難察脈治之尤難故也入門
爲醫之道大方脈爲難活幼爲尤難以其藏府脆嫩皮骨軟弱血氣未盛經絡如絲脈息如毫易虛易實易冷易熱兼之口不能言手不能指疾痛之莫知非觀形察色聽聲切脈究其病源詳其陰陽表裏虛實而能療之者蓋亦寡矣得效
臟腑生成
夫一月之孕有白露之稱二月之胚有桃花之譬及其三月則先生右腎而爲男陰包陽也先生左腎則爲女陽包陰也其次腎生脾脾生肝肝生肺肺生心以生其勝己者腎屬水故五藏由是爲陰其次心生小腸小腸生大腸大腸生膽膽生胃胃生膀胱膀胱生三焦以生其勝己者小腸屬火六府由是爲陽其次三焦生八脈八脈生十二經十二經生十二絡十二絡生一百八十絲絡絲絡生一百八十纏絡纏絡生三萬四千孫絡孫絡生三百六十五骨節骨節生三百六十五大穴大穴生八萬四千毛竅則耳目口鼻百骸之身皆備矣醫鑑
初生解毒法
嬰兒在胎口中有惡物兒纔生不候聲出坐婆急用軟帛裹手指蘸黃連甘草濃煎汁拭去口中惡物若嚥入腹中必生諸疾
更以煉蜜少許調朱砂末一字抹入口中令嚥下則一生免瘡痘之患得效
朱蜜嚥下然後乃飼乳酌量與之勿令大飽恐成吐嬭良方
旣繃裹了取黃連甘草煎汁以綿纏子蘸入兒口令咂之三日以來退惡物於大便謂之臍屎良方
初生洗浴法
三朝洗兒用虎頭骨桃枝猪膽金銀器煎湯洗之則兒少驚
尋常澡洗用猪膽汁入湯中洗之卽不生瘡疥良方
世俗以爲小兒體熱或遇澡浴卽與久坐湯水之中風冷外傷水濕內滲變成風搐可不戒之直指小兒
初生斷臍法
子在腹中胞胎十月止於臍中與母通氣雖出胞胎其臍中所通之氣猶未盡絶斷臍之後招風致病者有之其法初生小兒綿裹臍帶離肚五六寸先用軟綿繒住脚於線外將臍咬斷片時去線待血流盡以手輕輕揉散艾灸臍頭三壯或五壯結作紇䌋軟帛要裹切不可常時揭看待臍根落去自然無事
初生卽將軟綿貼臍根繒住待第三日離肚二指許將臍剪斷用生薑自然汁或香油和麪裹臍四圍於臍頭以艾灸三壯謂之熏臍後不招風
先斷兒臍帶可只留二寸許以線繫定然後洗浴不然則濕氣入腹必作臍風之疾良方
擇乳母法
凡擇乳母須精神爽慧性情和悅肌肉充肥無諸疾病知寒溫之宜能調節乳食嬭汁濃白則可以飼兒不得與嬭母大段酸鹹飮食仍忌纔衝寒暑來便餧兒嬭如此則必成嬭癖或驚疳瀉痢之疾良方
如陰陽交接之際切不可餧兒嬭此正謂之交嬭必生癖良方
嬭母不可頻飮酒恐兒作痰嗽驚熱昏眩之疾良方
乳母宜謹節飮食飮食下咽乳汁便通情慾動中乳脈便應病氣到乳汁必凝滯兒得此乳疾病立至不吐則瀉不瘡則熱或爲口糜或爲驚搐或爲夜啼或爲腹痛病之初來其尿必甚少便須詢問隨證調治母安子安可消患於未形也東垣
夫飮食之擇猶是小可乳母稟受之厚薄情性之緩急骨相之堅脆德行之善惡兒能速肖尤爲關係東垣
小兒乳哺法
人生十六歲以前血氣俱盛如日方升如月方圓惟陰長不足腸胃尙脆而窄養之道不可不謹東垣
凡初乳先須捏去宿乳後與之
母欲寐卽奪其乳恐睡困不知飽足也
兒啼未定乳母勿遽以乳飮之恐停滯胸膈而成嘔吐也
乳後不與食哺後不與乳乳食相倂則難以剋化結於腹中作痛大抵成癖成積成疳皆自此始得效
小兒血氣俱盛食物易消故食無時然腸胃尙脆而窄一切發熱難化之物皆宜禁絶只與乾柿熟菜白粥非惟無病可以養德此外生栗味鹹乾柿性凉可爲養陰之助然栗大補柿大澁亦宜少與東垣
小兒保護法
凡嬰兒肌膚未實若厚衣過煖則傷皮膚損血脈發瘡瘍汗出腠理不閉風邪易入若天氣和暖抱之使見風日則氣血堅剛可耐風寒不致疾病今人懷抱小兒不着地氣致令筋骨緩弱疾病易生非愛護之道得效
夜間不得令兒枕臂須作一二豆袋令兒枕兼左右附之可近乳母之側蓋覆衣衾須露兒頭面若一向仰臥恐成驚疾須時時回動之良方
天寒時兒用父母常着舊衣作衣服不可用新綿絹只用舊者若太溫煖則筋骨軟弱易致疾病良方
宜用七八十歲老人舊裩舊襖改作小兒衣衫眞氣相滋令兒有壽富貴之家切不宜新製紵絲綾羅之類與小兒穿不惟生病抑且折福回春
初生三五月宜繃縛令臥勿竪頭抱出六箇月方可與稀粥亦不可與乳同喫入門
養子十法
一要背煖二要肚煖三要足煖四要頭凉五要心胸凉六要勿見怪物七脾胃常要溫八啼未定勿便飮乳九勿服輕粉朱砂十少洗浴入門
調護歌
養者須調護看承莫縱弛
乳多終損胃食壅則傷脾
被厚非爲益衣單正所宜
無風頻見日寒暑順天時入門
變蒸候
小兒變蒸俗謂之牙生骨長比如蠶之有眠龍之蛻骨虎之轉爪皆同此類變生而長也醫林
小兒變蒸是胎毒散也
變蒸者陰陽水火蒸於血氣而使形體成就是五藏之變氣而七情之所由生也蓋兒生之日至三十二日一變每變蒸畢卽覺性情有異於前何者長生藏府意智故也何謂三十二日長骨脈添精神人有三百六十五骨以象天數以應期歲以分十二經絡故初生至三十二日一變生腎六十四日二變一蒸生膀胱九十六日三變生心一百二十八日四變二蒸生小腸一百六十日五變生肝一百九十二日六變三蒸生膽二百二十四日七變生肺二百五十六日八變四蒸生大腸二百八十八日九變生脾三百二十日十變五蒸生胃其手厥陰心包手少陽三焦無形故不變而不蒸夫十變五蒸乃天地之數以生成之然後始生齒能言知喜怒故始全也太倉公云氣入四肢長碎骨於十變是矣錢乙
變蒸旣畢兒乃成人也變者變生五藏也蒸者蒸養六府也又云變者上氣蒸者體熱每經一變一蒸輕則發熱微汗其狀似驚重則壯熱脈亂而數或吐或汗或煩啼躁渴輕者五日解重者七八日解其候與傷寒相似但變蒸則耳冷尻冷上脣中心發白疱狀如魚目珠者是也治法和平之劑微表之宜用惺惺散方見下熱實則微利之宜用紫霜丸方見下或不治亦自愈切不可妄投藥餌及鍼灸錢乙
小兒繼病鬾病
母有娠乳兒有病如瘧痢他日亦相繼腹大或發或差取百勞鳥毛帶之一名鵙卽博勞也又以紅紗袋盛夜明砂與兒佩之海臧
小兒生十餘月後母又有娠令前兒精神不爽身體痿瘁名爲鬾病鬾音忌小兒鬼病也用伏翼燒灰細硏以粥飮調下五分日四五次灸令香熟嚼哺兒亦效伏翼卽蝙蝠也聖惠
婦人先有小兒未能行而母更有娠使兒飮此乳則作鬾病令兒黃瘦骨立發熱髮落千金論小兒鬾病者是也姙婦被惡神導其腹中妬嫉小兒令生此病鬾亦小鬼也其證微微下利寒熱往來毛髮鬇鬡不悅者是也宜服龍膽湯三因
龍膽湯
大黃煨二錢龍膽草柴胡黃芩桔梗釣藤皮赤芍藥赤茯苓甘草各一錢蜣蜋二箇右剉作一貼水一升煮取五合去滓一月內兒服一合十歲以下服二三合得下利卽止千金
相兒命長短法
凡兒三歲以上十歲以下視其性氣高下卽可知其夭壽
兒少時識悟通敏過人者多夭
預知人意回旋敏速者亦夭
兒骨法成就威儀回轉遲舒稍費人精神彫琢者壽
初生叫聲連延相屬者壽
聲絶而復揚急者不壽
啼聲散啼聲深汗不流頭四破小便凝如脂膏常搖手足頭毛不周匝者幷不成人
臍中無血者好
臍小者遍身軟弱如無骨者汗血者多厄幷不壽
鮮白長大卵縫通達黑者幷壽
目視不正數動者大非佳兆
早坐早行早齒早語皆惡性非佳人
髮稀小者性强不聽人
額上有旋毛妨父母或早貴
初生枕骨不成能言而死
尻骨不成能踞而死
掌骨不成能匍匐而死
踵骨不成能行而死
臏骨不成能立而死
身不收者死
股間無生肉者死
人中深長者壽
陰不起者死
陰囊下白者死赤者亦死得效
虎口三關脈法
初生曰嬰兒三歲曰小兒十歲曰童子回春
小兒初生至半歲看額脈一歲至五歲六歲曰嬰孩察三關脈三關在小兒男左手女右手次指內有紅紋似線者爲驗第一節名曰風關無脈則無病有脈則病輕
第二節名曰氣關脈見則病重尙可治
第三節名曰命關脈見則病極乃九死一生若直射三關靑黑紋者死入門
第一節赤紋乃飛禽內外人驚赤紋微乃火驚黑紋水驚靑紋乃天雷四足驚內隱靑紋微屈則是急風候
第二節紫色紋乃驚疳靑色紋乃疳傳肝白色紋乃疳傳肺黃色紋乃疳傳脾黑色紋難安
第三節靑黑紋三關通度斜歸指甲則不治得效
五色之中紅黃易安紅盛作紫紫盛作靑靑盛作黑靑黑之色至純黑則不可治入門
歌曰紫風紅傷寒靑驚白色疳黑時因中惡黃則困脾端本事
三關圖
命關氣關風關虎口
三關在虎口次指之側第一風關第二氣關第三命關也決病輕重死生
診小兒脈法
小兒三歲至五歲以一指按掌後人迎氣口之脈常以一息六七至爲常入門
七歲八歲曰齔九歲十歲曰齠始可以一指按三部脈而以一息七八至爲平十一至十四歲曰童丱以一息五六至爲常入門
小兒之脈以一息六七至爲平和八九至爲發熱五至爲內寒綱目
小兒脈亂不須治不須治藥也
弦急氣不和沈緩傷食促急虛驚浮爲風沈細爲冷錢乙
浮緩傷風洪緊傷寒數則爲熱遲則爲寒入門
觀形察色圖
顖額心天庭司空印堂山根準脾人中頦腎地閣月角日角方廣太陽太陰魚尾臉頰肺顋頤
額上屬心火居南左頰屬肝木居東鼻準屬脾土居中右頰屬肺金居西頦下屬腎水居北
左頰爲肝右頰爲肺天庭爲心地閣爲腎準頭爲脾凡五岳赤者皆熱淡白者皆虛
天庭爲火色紅主大熱靑乃肝風
印堂靑者人驚紅白者水火驚紅者痰熱
印堂連準頭紅者三焦積熱
印堂至山根紅者心小腸熱山根至鼻柱紅者心胃熱
鼻居面中爲脾紅黃色者無病
脾應脣紅主渴蛔蟲咬心頭者脣必反人中脣際也黑者瀉痢死紅色熱痰壅成靑色驚風黑色爲痛中惡黃色傷食吐利
左太陽靑色驚輕紅色傷寒黑靑色乳積
右太陽靑色驚重紅色風搐眼目黑者死
地閣爲腎色靑食時驚或煩躁夜啼黃多吐逆紅者腎中氣病兩頤赤者肺熱
山根靑黑頻見災危必死黑色痢疾赤黑色吐瀉黃色霍亂紅色夜啼紫色傷飮食
中庭天庭司空印堂額角方廣皆命門部位靑黑爲驚風惡候亦忌損陷入門
面上形證歌
痢疾眉頭皺驚風面頰紅渴來脣帶赤毒熱眼矇矓
山根若見脈橫靑此病明知兩度驚赤黑困疲時吐瀉色紅啼夜不曾停
靑脈生於左太陽須驚一度見推詳赤是傷寒微燥熱黑靑知是乳多傷
右邊靑脈不須多有則頻驚怎奈何紅赤爲風抽眼目黑靑三日見閻羅正傳
五體以頭爲尊一面惟神可恃
小兒諸病但見兩眼無精光黑睛無運轉目睫無鋒芒如魚猫眼狀或兩眼閉而黑睛矇矓者死或外若昏困而神藏於內不脫者生黑珠滿輪睛明者少病眼白多睛珠或黃或小者稟弱多病目證內赤者心熱淡紅者心虛熱靑者肝熱淺淡者肝虛黃者脾熱無睛光者腎虛白而混者肺熱也入門
聲有輕重啼有乾濕
聲輕者氣也弱也重濁者痛也風也高喊者熱欲狂也聲急者神驚也聲塞者痰也聲戰者寒也聲噎者氣不順也喘者氣促也噴嚔者傷風也驚哭聲沈不響者重也聲濁沈靜者疳積也如生來不大啼哭聲啾喞者夭
火之大發忽然驚叫乃火動氣虛必死夜半發者多有口瘡宜看之入門
睡中驚啼聲浮者易治聲沈不響者難痊或聲如鴉中彈者不治得效
直聲往來而無淚者是痛也連聲不絶而多淚者是驚也慈煎聲煩躁者難愈躁促聲音者感寒入門
小兒初生救急
有治法十八條詳見婦人門
噤口撮口臍風證
噤口風者眼閉啼聲漸少舌上聚肉如粟米狀吮乳不得口吐白沫二便皆通此胎中熱毒流於心脾一名鵝口瘡
鵝口瘡小兒初生有白屑滿口如鵝之口鼻外亦有不能吮乳由心脾熱也以亂髮纏指頭蘸薄荷汁拭淨如不脫用保命散朱礬散入門
又法用一捻金散又亂髮纏指頭蘸井花水揩拭之又蘸栗荴煮汁果皮也拭之湯氏
辰砂膏最妙方見下
又地鷄擂水塗之妙卽鼠婦蟲也
又白楊樹枝燒取瀝付之神效正傳
撮口
撮口者面目黃赤氣喘啼聲不出乃胎熱流毒心脾則舌强脣靑撮口聚面飮乳有妨用白殭蠶二枚略炒爲末蜜調付脣口卽差或用蝎梢散入門
撮口者初生一臘內之篤疾一臘三七日也令兒氣促口撮如囊而不乳也直指小兒
治法牛黃一錢竹瀝一合調和時抹口中卽差宣風散亦可用
撮口證若口出白沫四肢氷冷最爲惡候一臘見之尤急得效
初生七日內患撮口臍風不得飮乳急看兒齒齦上有小泡子如粟米狀急以手指蘸溫水輕輕擦破卽開口便安不用服藥入門
小兒口噤不開南星末一錢腦子少許硏勻調薑汁以指蘸擦兒牙齦上口立開綱目
臍風
臍風者小兒斷臍後爲風濕所承或尿濕䙀裙遂成臍風面赤喘急啼聲不出其證臍腫突腹脹滿日夜多啼不能飮乳甚則發搐噤口撮口宜用調氣益黃散甚者用金烏散或宣風散入門
亦有熱在胸堂伸引努氣亦令臍腫發風宜千金龍膽湯入門
臍風撮口不得飮乳宜蝎梢餠宣風散入門
凡臍邊靑黑爪甲黑者死得效
初生七日內見噤口撮口臍風三證者危百日內見此證手足踡者亦不治入門
臍腫臍瘡治法
臍腫以荊芥煎湯洗淨後取葱葉火上灸過候冷指甲刮薄貼腫處次日便消方服通心飮入門
斷臍後爲水濕所傷或入風冷致令四肢不和臍腫多啼不能乳哺宜用柏墨散五通膏香螺膏錢乙
臍中血水汁出或赤腫痛當歸白石脂末乾蝦蟆燒灰油髮灰皆可付之入門
斷臍作瘡白礬枯龍骨煆當歸末皆可糝上或油調付之妙綱目
保命散
治鵝口瘡不能吮乳枯白礬朱砂各一錢馬牙硝五錢右爲末每取一字用白鵝糞擂水調塗舌上及口內日三次卽效入門
朱礬散
治同上朱砂白礬枯右等分爲細末付口舌上日三局方
一捻金散
治同上雄黃三錢鵬砂一錢甘草半錢龍腦少許右爲末乾糝或蜜調塗之
蝎梢散
治撮口風及一切胎風臍風蝎梢四十九枚每箇用生薄荷葉卷定以線扎之砂鍋內滾炒以薄荷乾酥爲度再入白殭蠶四十九箇薑汁炒乾入腦麝各少許右爲細末調勻以紫雄鷄肝二片煎湯調下一字入門
宣風散
治臍風撮口多啼不乳口出白沫全蝎二十一箇全者酒灸爲末入麝香末一字和勻每取半字以金銀器煎湯調下
調氣益黃散
治噤口撮口臍風三證金頭赤足蜈蚣一條酒浸灸蝎梢四箇白殭蠶七箇炒瞿麥五分右爲末每一字以鵝翎管吹入鼻中噴嚔啼哭則可治仍用薄荷煎湯調一字服之錢乙
金烏散
治臍風金頭赤脚蜈蚣半條酒浸灸川烏尖三箇生麝香少許右爲末每取半字以金銀器煎湯調下入門
一名麝香散得效
一名定命散
通心飮
治旋螺風赤腫而痛淸心火通小便退潮熱連翹木通瞿麥梔子仁黃芩甘草各四分右剉作一服入燈心麥門冬同煎服得效
臍中腫突出似旋螺故名之得效
柏墨散
治臍風臍腫多啼不能乳哺黃柏末釜下墨亂髮灰各等分爲末乾糝之或油調付之錢乙
五通膏
治臍風撮口生地黃生薑葱白蘿葍子田螺肉右共搗爛搭臍上四圍一指厚抱住下屁泄而愈醫鑑
香螺膏
治臍風腫硬如盤田螺三箇入麝香少許右搗爛搭臍上須臾再易腫痛立消醫鑑
客忤中惡
客忤者小兒神氣軟弱忽有非常之物或未識見之人觸之或經神廟佛寺與鬼神氣相忤也故謂之客忤其狀口吐靑黃白沫或下水穀鮮雜面變五色腹痛反側瘈瘲狀似驚癎但眼不上󰜅耳其口中懸雍左右若有小小種核卽以竹鍼刺潰之或以指爪摘破急作醋炭皂角燒煙熏之却服蘇合香元方見氣門薑湯調化頻與服之次服雄麝散兼用黃土散得效
中惡者其狀卒然心腹刺痛悶亂欲死人中靑黑卽服蘇合香元未醒以皂角末吹鼻兼用辟邪膏又以唾和麝香一錢重硏和醋一合服之卽差錢乙
客忤取鼔三合水濕擣爲丸鷄子大摩兒顖上及足心各五六遍次摩臍心及上下良久中自有毛於路上卽擲之得效
中馬汗氣或馬鳴驚忤取馬尾燒煙熏兒面以差爲度入門
雄麝散
治客忤雄黃一錢乳香五分麝香一字右爲末每一字刺雄鷄冠血調灌之仍以母衣覆兒身卽愈入門
黃土散
治小兒卒客忤竈心黃土蚯蚓糞各等分右硏細水調塗兒頭上及五心良得效
辟邪膏
治小兒中惡降眞香白膠香沈香虎頭骨人參鬼箭羽草龍膽各五錢右爲末入雄黃五錢麝香一錢煉蜜和勻作膏取少許以乳香湯化下兒口中又令兒帶及燒臥內尤妙錢氏
夜啼
小兒夜啼有四證一曰寒二曰熱三曰口瘡重舌四曰客忤
寒則腹痛而啼面靑白口有冷氣手足冷腹亦冷曲腰而啼又曰下半夜啼者蓋夜則陰盛寒則作痛所以夜半後啼也宜用六神散益黃散方見下
熱則心躁而啼面赤小便赤口中熱腹煖或有汗仰身而啼又曰上半夜仰身有汗而啼面赤身熱者必痰熱也到曉方息導赤散方見五藏加黃芩煎服通心飮方見上亦可
口瘡重舌則吮乳不得口到乳上卽啼身額皆微熱急取燈照口若無瘡則舌必重也照口瘡重舌類治之其啼自止
客忤者犯客忤夜啼或觸生人氣忤犯而啼有日啼驚夜必黃昏前後尤甚者乃客忤中惡也錢氏安神丸主之方見下依客忤法治之
月內夜啼驚搐者乃胎中受驚所致宜用猪乳膏鎭驚散有痰者抱龍丸方見下
小兒夜啼作心經有熱有虛治之宜用燈心散黃連飮蟬花散綱目
夜啼不止蟬蛻二七枚去足爲末入朱砂末一字蜜調送下綱目
又法潛取鷄窠草一握置小兒臥席下卽止
初生月內多啼者吉胎熱胎毒胎驚皆從此散且無奇疾入門
六神散
治腹冷痛夜啼白茯苓白萹豆炒各二錢人參白朮山藥炒各一錢甘草灸七分右爲麤末每取一錢入薑三棗二水煎服得效
猪乳膏
治胎驚夜啼琥珀防風各一錢朱砂五分爲末猪乳汁調一字抹兒口中入門
鎭驚散
治同上朱砂牛黃麝香各少許右合細硏猪乳汁調稀抹入口令嚥下回春
燈心散
治小兒心燥夜啼燈花三四顆硏細以燈心煎湯調塗口中以乳汁送下日三
一方燈花七枚鵬砂一字朱砂少許硏細蜜調抹脣上立止三因
一名花火膏正傳
黃連飮
治心經有熱夜啼人參二錢黃連一錢半甘草灸五分靑竹葉十片生薑一片右剉水煎取汁灌口中
蟬花散
治小兒夜啼狀若鬼祟蟬殼下半截爲末初生兒抄一字薄荷湯入酒少許調下卽止或以上半截爲末依湯調用啼復如初古人格物之妙如此永類
五臟所主虛實證
虛則補其母實則瀉其子必先實母後瀉子也
凡五藏各至本位卽氣盛不可更補到所剋位不可更瀉如肝病到春不可補到秋不可瀉餘倣此錢乙
心主驚
實則叫哭發熱飮水而搐
心氣熱則合面臥實則仰臥也蓋實則氣上下澁若合面而臥則氣不得通故喜仰臥使氣得上下通也
心病多叫哭驚悸手足動搖發熱飮水
心主熱實則煩熱錢乙
心實發搐難言合面而臥煩熱故上󰜅舌强故欲言不能而叫哭胸熱故欲合面而臥就凉宜瀉心湯導赤散二方幷見五藏
虛則困臥悸動不安生犀散方見下主之錢乙
肝主風
實則目直視大叫呵欠項急煩悶
實則兩眥俱緊不轉直視凡目靑必發驚咬牙甚者亦發驚手循衣領亂捻物甚則身强反張宜瀉靑丸方見五藏
虛則咬牙呵欠目連箚不搐宜地黃元方見五藏
肝病風搐拘急實則風搐力大瀉靑丸主之虛則風搐力小六味地黃元主之錢乙
脾主困
實則困睡身熱飮水
脾病困睡泄瀉不思飮食
實則多睡體重昏倦困睡不露睛身熱渴欲飮水泄瀉赤黃色宜瀉黃散方見五藏
虛則吐瀉生風或泄瀉白色睡露睛或有痰宜錢氏白朮散方見下錢乙
肺主喘
實則悶亂喘促有飮水者有不飮水者
肺主燥自病則喘嗽實則喘而氣盛或渴宜瀉白散方見五藏
虛則哽氣長出氣短
肺病悶亂哽氣長出氣短虛則脣白色喘而少氣先服益黃散後用阿膠散二方幷見五藏
肺藏怯則脣白色當補肺阿膠散主之若悶亂氣麤喘促哽氣者難治肺虛損故也
脾肺病久則虛而脣白脾者肺之母也母子皆虛不能相營故曰怯此以脣診肺之法也脣白色者肺藏怯也錢乙
腎主虛
無實
腎病目無精光畏明體骨重
腎虛證者兒本虛怯由胎氣不盛則神氣不足目中白睛多顱解顱開面色晄白者皆爲難養雖長不過八八之數若恣色慾則不及四旬而亡或有因病而致腎虛者非此類也
又腎不足下󰜅蓋骨重惟欲墜下而身縮也腎者陰也腎氣虛則畏明皆宜補腎六味地黃元主之方見五藏
腎主寒自病則足脛寒而逆人之五藏惟腎無實但小兒瘡疹變黑陷則是腎實水剋退心火也錢乙
腎虛者下󰜅足熱下󰜅者骨重惟欲墜下而縮身也足熱者不喜覆衣也
心氣熱則上󰜅宜導赤散腎氣虛則下󰜅宜地黃元入門
五臟相承
凡五藏自病者爲正邪妻承夫爲微邪母承子爲虛邪子承母爲實邪夫承妻爲賊邪錢乙
所謂承者猶承車之承五藏相承莫測如肝病必先治肺補腎然後審肝藏虛實而調之餘藏倣此入門
從前來者爲實邪卽子承母也從後來者爲虛邪卽母承子也從所勝者爲微邪卽妻承夫也從所不勝者爲賊邪卽夫承妻也又詳見審病門難經
五藏傳變皆痰爲患蓋痰乃風苗火靜則伏於脾火動則壅於肺痰火交作則爲急驚或成嗽痺痰火結滯則爲癎釣或爲咳嗽痰火來去則爲瀉靑皆由脾濕而成所以驚風忌純用風藥當以養血藥爲使古方保元湯加白芍藥爲慢驚美劑也入門
驚風證
小兒之病急慢驚風與夫痘疹等證最爲酷疾以其急凶反掌生死須臾故也正傳
小兒驚風三發則爲癎乃惡證也入門
小兒疾之最危者無越驚風之證驚有急驚慢驚慢脾風三者之異醫鑑
驚風先見之證
驚者虛惕怔忪氣怯神散痰涎來去其瀉必靑積漸而生風也得效
驚邪入心則面紅臉赤惕惕夜啼
驚邪入肝則面目俱靑眼睛󰜅視
驚邪入腎則面黑惡叫嚙嬭咬牙
驚邪入肺則面色淡白喘息氣乏
驚邪入脾則面色淡黃嘔吐不食直小
凡乳兒欲發驚風者先神志不定恍忽懼人箚眼上視左顧右盻伸手握拳悶鬱努氣情態不如尋常皆驚風先證也直小
咬牙甚者發驚
目直視面色靑身反折者生驚
呵欠面靑者驚風
呵欠面黃者脾虛驚
目赤兼靑者發搐
肝藏實熱手尋衣領亂捻物目直視必發驚
肝有風目連箚不搐有熱則目直視亦不搐得心熱則搐
肝主風風動而上於頭目目屬肝風入於目上下左右如風吹不定兒不任故目連箚也若熱入於目牽其筋脈兩眥皆緊不能轉視故目直視也若得心熱則搐其子母俱有實熱風火相搏故也錢乙
王氏曰木能勝土熱動心神而生驚
錢氏曰肝風心火二藏交爭而致搐也正傳
驚有四證八候
四證者驚風痰熱也小兒熱盛生痰痰盛生驚驚盛發搐搐盛則牙關緊急而八候生焉直小
其肝主風其脾生痰其肺作熱其心發驚四證相臨重者先發直小
八候者一搐二搦三掣四顫五反六引七󰜅八視也搐者兩手伸縮搦者十指開合掣者勢如相撲顫者頭偏不正反者身仰向後引者臂若開弓󰜅者目直似怒視者睛露不活直小
又云一搐者臂肘搐縮
二搦者十指開合搦之不已卽成握拳男子看大拇指其指握在外爲順在裏爲逆女子反看之
三掣者肩膊搐掣或連身跳起
四顫者或手或脚或頭或身四體顫動
五反者身首反張
六引者以手有如挽弓狀男左手直右手曲爲順右直左曲爲逆女子反看之
七󰜅者眼上󰜅覰高男子上󰜅爲順下󰜅爲逆女子反看之
八視者男子斜目視左爲順視右爲逆視女子反看之直小
驚風大抵熱論虛實證別逆順治有後先
蓋實熱爲急驚虛熱爲慢驚慢驚本無熱所以熱者虛使然爾急驚屬陽用藥以寒慢驚屬陰用藥以溫甚不可以陰陽無別故曰熱論虛實者此也
男搐左視左女搐右視右
男眼上󰜅女眼下󰜅
男握拇指出外女握拇指入裏
男引手挽左直右曲女引手挽右直左曲凡此皆順反之則逆亦有先搐左而後雙搐者但搐順則無聲搐逆則有聲其指紋形勢彎弓入裏者順出外者逆出入相半者難痊故曰證別逆順者此也
熱盛生痰痰盛生驚驚盛生風風盛發搐治搐先於截風治風先於利驚治驚先於豁痰治痰先於解熱其若四證俱有又當兼施幷理一或有遺必生他證故曰治有先後者此也直指
凡搐痰因氣鬱氣順則痰化而搐自止先以蘇合香元方見氣門以薄荷湯入薑汁化下或星香散方見下入門
驚搐之證有五
驚搐一也而有晨夕之分表裏之異身熱力大者爲急驚身冷力小者爲慢驚仆地作聲醒時吐沫者爲癎頭目仰視者爲天弔角弓反張者爲痓治各不同也
因潮熱變爲搐在早晨寅卯辰時者肝旺也當補腎治肝補腎地黃元治肝瀉靑丸
因潮熱發搐在巳午未時者心旺也當補肝治心補肝地黃元治心導赤散凉驚丸方見下
因潮熱發搐在申酉戌時者此肺用事之時也是肝旺當補脾益黃散治肝瀉靑丸治心導赤散蓋脾病肝强法當補脾恐木賊害故先瀉心肝以挫其强而後補脾
因潮熱發搐在亥子丑時者此腎用事之時也當補脾治心補脾益黃散治心導赤散凉驚丸錢乙
搐搦瘈瘲輕重
百日內發搐眞者不過兩三次必死假者頻發不爲重眞者內生驚癎假者外傷風冷蓋氣血未實不能勝任乃發搐也欲知假者口中氣出熱治之可發散大靑膏主之方見下錢乙
其有搐搦反張斜視而牙關不緊口無痰涎者多是外感或內傷夾驚而成謂之假搐非內生驚癎也宜參蘇飮方見寒門人參羌活散方見下入門
搐搦者手足牽引一伸一縮卽瘈瘲之甚者也河間
閻孝忠曰似搐而不甚搐此名瘈瘲
凡搐男左女右爲順易治男右女左爲逆難治
急驚初則搐搦俱作久而搐住只搦有急有緩但只肩動瘈瘲瘈瘲者候之輕也搐則盛也搦又重也直小
驚搐有聲無聲
驚癎發搐男發搐目左視無聲右視有聲女發搐目右視無聲左視有聲相勝故也更有發時證
又曰男反右視女反左視亦皆有聲錢氏
男爲木故左視木位無聲右視金位相擊則有聲女爲金故右視金位無聲左視木位有聲相擊故也易老
一童子三歲發搐自卯至巳目右視大叫哭錢氏曰此逆也男爲陽木發左視無聲則順右視有聲則逆所以然者左肝木也右肺金也逆則二藏相戰金木相擊而有聲也治宜瀉强補弱假令女發搐目左視是肺來承肝肝不能任故叫哭也當瀉其肺後治其心續治其肝錢乙
驚風發搐不可把捉
小兒急驚方搐時不用驚擾此不足畏慢驚雖靜乃危病也急驚方搐時但扶持之不可擒捉蓋風氣方盛恐流入筋脈或至手足成拘攣也綱目
小兒搐搦時切戒把捉手足握持太急必半身不遂也當其搐時置一竹簟鋪之凉地使兒臥其上任其搐風力行遍經絡勢極自止不至傷人子和
一小兒病手足搐搦戴人曰心火勝也勿持捉其手任其搐搦此由乳母保護太過所致乃令凈掃地以水洒之令極濕臥兒于地上良久渾身轉側泥漿皆滿仍以井水洗之卽差子和
胎驚癎風
胎驚癎風者乃孕婦嗜慾忿怒驚撲或傷風邪兒初生下卽嘔吐搐掣口眼喎斜聲啼聲短顋縮顖開或頰赤或面靑噤口咬牙眼合涎潮筋骨拘攣身腰强直臍腹腫起與噤口撮口同證視其眉間氣色紅赤者生靑黑者死辰砂膏最妙猪乳膏鎭驚散二方幷見上太乙散亦佳入門
辰砂膏
治胎驚癎風及噤口風辰砂三錢玄明粉二錢鵬砂馬牙硝各一錢半全蝎眞珠末各一錢麝香一字右爲末油紙封裹自然成膏每取一豆許薄荷湯調下或乳汁調塗乳頭上令兒吮之入門
太乙散
治胎驚天漿子天南星白附子天麻防風白茯苓各二錢全蝎朱砂各一錢麝香一字右爲末每取五分乳汁化下入門
急驚風
急驚者因聞大聲或大驚而發搐過則如故此無陰也當下之宜利驚丸
急驚者內有熱卽生風或因驚而發涎潮搐搦身體與口中氣皆熱及其發定或睡起卽了了如故用藥利下痰熱心神安寧卽愈錢乙
急驚乃卒然得之心受驚肝主風致筋脈搐搦肝又主筋宜通心飮方見上瀉靑丸凉驚元大靑膏得效
急驚者因聞不常之聲或遇禽獸之吼以致牙關緊急壯熱涎潮竄視反張搐搦顫動口中熱氣頰赤脣紅大小便黃赤其脈浮數洪緊蓋由內有實熱外挾風邪心家受熱而積驚肝家生風而發搐肝風心火二藏交爭血亂氣倂痰涎壅塞所以百脈凝滯關竅不通風氣蕃盛而無所泄故暴烈也直小
治法通關截風定搐去痰其熱尙作則當下之一泄已後急須和胃鎭心
截風定搐先與開關散嚔驚散次與驅風膏鎭心丸鎭肝丸錢氏安神丸鎭驚丸保幼化風丹靈神膏痰盛宜抱龍丸截風丸鎭安心神宜金箔鎭心丸寧心膏
所謂溫驚丸利驚丸凉驚丸者蓋虛則溫之實則利之熱則凉之是謂活法直小
驚風形證不明若言陰證則渾身又溫若作陽證則又不大搐乃陰陽不和宜用防風溫膽湯下大驚元小驚元得效
急驚先當定搐搐由風也風由熱也搐旣已作方可下熱退驚熱若不退驚亦不散
急驚截風定搐爲要風搐旣定次與下熱熱去則無風風散則不搐直小
利驚丸
治急驚身熱面赤口中氣熱大小便黃赤宜下用此黑丑頭末五錢天竺黃靑黛輕粉各一錢右爲末蜜丸豌豆大一歲兒用一丸薄荷湯化下錢乙
溫驚丸
治急驚虛證牛膽南星四兩天竺黃一兩朱砂一錢半臙脂胚半錢龍腦五分右末牛膽汁和丸芡實大砂糖水化下
一名粉紅丸錢乙
凉驚丸
治急驚風黃連一兩草龍膽防風靑黛各三錢龍腦五分牛黃麝香各一字右爲末麪糊和丸粟米大每取一二十丸金銀泡湯下錢乙
瀉靑丸
治肝熱急驚搐搦方見五藏
一名凉肝元緣肝主風宜先凉肝而風自退得效
大靑膏
治急驚風宜用此發散白附子一錢半天麻靑黛各一錢烏蛇肉蝎梢各半錢朱砂天竺黃麝香各一字右細末生蜜和成膏月內兒粳米大半歲兒半皂子大一歲兒一皂子大以薄荷竹葉煎湯化下得效
開關散
治驚風口噤不開蜈蚣一條灸白殭蠶南星炮各一錢麝香一字猪牙皂角三錠略燒存性右爲末以手點薑汁蘸藥少許擦牙或用物引滴入藥三兩點於口中涎出自開得效
嚔驚散
治急驚慢驚昏迷不省半夏生一錢皂角半錢右爲末取豆許吹入鼻中卽醒得效
驅風膏
治肝風發驚搐及胎風辰砂蝎梢當歸草龍膽川芎梔子大黃羌活防風甘草各一錢右爲末入麝香少許砂糖和丸芡實大每一丸薄荷竹葉蜜湯化下
鎭心丸
治急驚風安心止驚散邪凉膈山藥白茯苓各一兩寒水石甘草灸各七錢半甜硝白者朱砂各五錢人參二錢半龍腦麝香各五分右爲末蜜和每一兩作五十丸金箔爲衣薄荷湯下一丸錢乙
鎭肝丸
治急驚風熱天竺黃生乾地黃當歸竹葉草龍膽川芎大黃煨羌活防風各二錢半右爲末蜜丸芡實大每二丸砂糖水化下綱目
錢氏安神丸
治急驚風及心熱驚啼麥門冬馬牙硝白茯苓山藥寒水石甘草各五錢朱砂三錢龍腦二字右爲末蜜和兩作三十丸每服一丸砂糖水化下得效
鎭驚丸
治急驚風鎭驚寧神退熱化痰牛膽南星五錢朱砂三錢半琥珀天竺黃雄黃各三錢牛黃二錢眞珠一錢麝香半錢金箔十片右爲末麪糊和丸梧子大金箔爲衣薄荷薑蜜湯下五六丸正傳
保幼化風丹
治驚風四證八候去風痰驚熱南星半夏川烏白附子各一兩鬱金五錢右爲末裝入臘月黃牛膽內陰乾百日取出硏爲末每一兩入雄黃朱砂鵬砂焰硝各一錢片腦麝香各少許共爲末蜜丸豌豆大燈心薄荷湯硏化下一二丸醫鑑
靈神膏
赤茯神朱砂各一兩麥門冬五錢麝香二錢半右爲末蜜和作小餠子每一餠臨睡以薄荷湯化下神效
一老醫乃三世小兒科家傳只有四五藥愈病無數如小兒驚搐多是熱證不宜便用驚風藥只以導赤散方見五藏加防風竹葉同煎用二三貼導去心經邪熱其搐便止次服靈神膏集驗
抱龍丸
治驚風潮搐身熱昏睡能下痰熱乃心肺肝藥也牛膽製南星一兩無膽星則只取生者剉炒熟用之天竺黃五錢雄黃朱砂各二錢半麝香一錢右爲末煮甘草膏和丸皂莢子大一云芡實大溫水化下百日內兒一丸作三次服五歲兒一二丸服臘雪水煮甘草和藥尤佳錢乙
抱者保也龍者肝也肝爲母心爲子母安則子安況心藏神肝藏魂神魂旣定驚從何生
截風丸
治驚風痰搐天麻白殭蠶南星炮各二錢蜈蚣一條白附子防風朱砂全蝎各一錢麝香一字右爲末蜜丸梧子大每一丸薄荷湯化下入門
金箔鎭心丸
治驚風鎭安心神全蝎七箇以薄荷葉包裹慢火灸乾天麻防風羌活牛黃赤茯苓犀角朱砂麝香甘草各一錢右爲末蜜丸皂子大金箔爲衣每取一二丸薄荷湯化下入門
寧心膏
治小兒不定恍惚不寧恐畏多哭睡中驚魘朱砂二錢人參白朮白茯苓茯神山藥羌活甘草各一錢龍腦麝香各一字右爲末蜜丸芡實大以薄荷湯化下一丸
防風溫膽湯
治驚風消痰疎風順氣半夏枳殼赤茯苓各五分陳皮防風各二分半人參二分甘草一分半右剉作一貼入生薑一片紫蘇二葉煎水調下大驚元小驚元服之得效
大驚元
治驚風安神定驚又治心熱夜啼酸棗仁去皮蚌粉炒甘草灸各五錢人參赤茯苓白朮朱砂麥門冬木香代赭石醋煮各二錢半白殭蠶桔梗尾各一錢二分半全蝎三箇金銀箔各三片右爲末蜜丸梧子大金銀箔爲衣薄荷湯化下一二丸
一名大安神元得效
小驚元
治驚風鬱金皂角水浸煮黃連馬牙硝木香藿香草龍膽各二錢半全蝎三箇右爲末麪糊和丸梧子大以雄黃朱砂麝香金銀箔爲衣薄荷湯化下一二丸得效
急驚風不治證
眼睛翻轉口中出血兩足擺跳肚腹搐動摸體尋衣神昏氣促噴藥不下通關不嚔心中熱痛忽大叫者皆不治醫鑑
慢驚風
慢驚者得於大病之餘吐瀉之後及過服寒凉藥其證眼慢騰騰或露睛手足瘈瘲面色靑白渾身四肢冷默默不聲其脈沈遲用白朮散益黃散加防風冬瓜仁煎服得效
慢驚者因吐瀉日久中氣太虛而得其身冷口鼻中氣寒大小便靑白昏睡露睛目上視手足瘈瘲蓋脾虛則生風風盛則筋急宜用黃芪湯溫白丸正傳
陰證慢驚自急驚陽證傳來纔經吐瀉便是慢驚男子以瀉得之爲重女子以吐得之爲重
慢驚者眼半開半合似睡不睡十指或開或合似搐不搐口眼手足有時牽掣脈或浮或沈身或凉或熱或吐或瀉或不吐瀉或食乳或不乳名半陰半陽合病因吐瀉得者宜加味朮附湯醒脾散養乳方虛風痰多宜八仙散
慢驚純陰證宜烏蝎散陽證尙在宜蟬蝎散
方傳慢候而尙有陽證八候尙在不必回陽但與截風調胃用蟬蝎散醒脾散若手足氷冷方可回陽用硫黃附子如腦麝銀粉巴硝輩　一切禁斷入門
古云病家怕驚不怕瀉醫家怕瀉不怕驚如泄瀉不止且先治瀉若更治風則驚風愈甚直小
瀉滑靑者宜防慢驚蓋瀉靑色者乃夾驚木剋土也
凡兒瀉出靑色者由脾土受肝木剋勝而見本質由其藏之虛寒黃芪益黃散主之
小兒慢驚或吐利不止變成虛風搐搦者非風也胃氣欲絶故也用來復丹方見寒門五粒硏碎米飮送下卽效得效
慢驚宜用溫驚丸神效散觀音散全蝎觀音散三味天漿子散補脾湯保生丹延生丹參朮半夏湯防風元銀白散諸方
涎盛宜奪命散方見下雙金丸南星飮諸方
白朮散
治吐瀉日久不止津液枯竭煩渴引飮欲成慢驚風葛根二錢人參白朮白茯苓木香藿香甘草各一錢右麤末每二錢水煎任意服
泄瀉加山藥白扁豆肉豆蔲已成慢驚加天麻細辛全蝎白附子
驚風泄瀉煩渴皆津液內耗也不問陰陽多煎滿意取足飮之彌多彌好
一名錢氏白朮散錢乙
一名淸寧散得效
益黃散
治慢驚風黃芪二錢人參陳皮各一錢白芍藥七分生甘草灸甘草各五分白茯苓四分黃連二分右麤末水煎時時服
一名黃芪益黃散凡驚兒瀉靑色大禁凉驚丸蓋風木旺必剋脾土當先實其土後瀉其木也當於心經中以甘溫補土之源更於脾土中瀉火以甘寒補金以酸凉使脾土中金旺火衰則風木自虛矣東垣
黃芪湯
治慢驚風大便泄靑色黃芪二錢人參一錢甘草灸五分右作一貼水煎服加白芍藥一錢尤妙
此證風木旺必剋脾土宜先實其土後瀉其木是爲神治之法
一名保元湯東垣
溫白丸
治慢驚風白殭蠶炒白附子生南星炮各一兩天麻生五錢全蝎一錢右爲末麪糊和丸菉豆大生薑米飮下五七丸至二三十丸錢乙
加味朮附湯
治吐瀉後變成慢驚或因藏寒洞泄得者附子炮白朮各一兩肉豆蔲煨二箇木香甘草灸各五錢右麤末每二錢薑三棗二水煎服入門
醒脾散
治脾困昏沈吐瀉不止漸成慢驚人參白朮白茯苓白附子白殭蠶天麻木香甘草各五分全蝎二分半右麤末每二錢薑二棗一水煎漸漸服不可頓服綱目
釀乳方
治慢驚風人參木香藿香沈香陳皮神麯麥芽各一錢丁香五分右剉作一貼入薑五片紫蘇五葉棗三枚同煎乳母食後須去乳汁盡方取服之卽仰臥霎時次令兒吮數口不可過飽如嘔定急宜截風服八仙散兩日後宜醒脾散此良法也如此調理無不愈者湯氏
八仙散
治慢驚虛風天麻白附子白花蛇肉防風南星半夏麯冬瓜仁全蝎各二分半加川烏一分右剉作一貼入薑二棗一薄荷二葉同煎服湯氏
烏蝎散
治慢驚純陰證吐瀉不止四君子湯方見氣門加川烏全蝎南星各一錢右剉入薑三棗二水煎服之入門
蟬蝎散
慢驚風陽證尙在宜用此藥全蝎七箇蟬退二十一箇南星一箇甘草二分半右麤末每一錢入薑三片棗二枚水煎服入門
神效散
治慢驚風
歌曰一粒丁香一箇蝎一字辰砂一點血
右三味俱爲末男用男左手中指血女用女右手中指血蘸藥末擦兒脣上卽愈綱目
觀音散
治脾困多瀉不思乳食精神昏困四肢冷欲成慢驚人參一錢蓮肉神麯各二分白茯苓一分半白朮黃芪木香白扁豆甘草各一分右剉入薑二棗一藿香三葉同煎服入門
全蝎觀音散
治吐瀉後成慢驚風亦治慢脾風卽前方加羌活防風天麻全蝎也入門
三味天漿子散
治慢驚風天漿子白殭蠶全蝎各三枚右爲末每一字薄荷湯調下直小
補脾湯
治慢驚風白朮一錢三分白芍藥酒炒一錢白茯苓半夏各七分陳皮黃芪蜜水炒人參當歸川芎肉豆蔲煨乾葛神麯炒各五分黃連炒甘草灸各三分右剉作一貼水煎稍稍服醫鑑
保生丹
治慢驚風朱砂天麻白附子炮白殭蠶炒全蝎微炒各二錢乾薑炮牛黃麝香各一錢右爲末蜜丸麻子大薄荷湯下三丸直小
延生丹
治同上南星炮二錢半朱砂牛黃羌活各一錢二分半麝香六分蝎梢七枚白殭蠶三枚右爲末棗肉和丸菉豆大薄荷湯化兩丸服之直小
參朮半夏湯
治慢驚風子母俱服人參白朮各二錢半夏天麻各七分白茯苓陳皮各五分細辛薄荷甘草各二分全蝎炒一枚右剉作一貼薑三水煎服正傳
防風元
治慢驚風天麻防風人參各五錢全蝎白殭蠶甘草各二錢半朱砂雄黃各一錢七分半右爲末蜜丸芡實大人參湯或冬瓜仁湯化下得效
銀白散
治慢驚風祛風助胃蓮肉白扁豆白茯苓各二錢白附子炮人參天麻全蝎炒木香藿香甘草炒各一錢陳米炒三錢右麤末每二錢入薑二片冬瓜仁七粒同煎服得效
南星飮
治慢驚脾困涎盛不思乳食大南星一箇炒赤冬瓜仁白扁豆薑汁炒各三錢右爲末每二錢以薑二片防風少許同煎服得效
雙金丸
治吐瀉日久脾胃虛損手足厥冷精神昏塞多睡露睛口鼻氣冷欲成慢驚風金液丹方見寒門與靑州白元子方見風門等分同硏生薑米飮調灌之惟多服乃效雖至危者往往死中得生十救八九沈存中云金液丹治吐利垂絶服之得活須多服方驗綱目
一云金液丹眞小兒吐瀉之妙劑也入門
驚風治驗
一小兒吐瀉諸醫以藥下之至虛變成慢驚其候昏睡露睛手足瘈瘲而身冷錢氏與瓜蔞湯方見本書其兒卽開目而身溫其兒不大小便諸醫以藥利之錢曰不當利小便利之必身冷一二日果身冷錢曰不能食而胃虛若利大小便則脾胃俱虛當身冷而開目卽死今幸胎氣實而難衰也用益黃散方見五藏使君子丸方見本書四服後果能飮食後又不語諸醫作失音治之錢曰此因凉藥利小便致脾腎俱虛今脾已實腎尙虛用六味地黃元一月而痊聲音如故錢乙
慢驚風不治證
慢驚四肢厥冷吐瀉咳嗽面黯神慘胃痛鴉聲兩脇動氣口生白瘡髮直搖頭眼睛不轉涎鳴喘噎頭軟大小便不禁手足一邊牽引者皆不治醫鑑
似搐而不甚搐似睡而精神慢四肢與口中氣皆冷睡中露睛或胃痛而啼哭如鴉聲此證已危蓋脾胃虛損故也寶鑑
慢驚欲絶之時虛痰上攻咽喉引氣呼吸麤大脈來浮數是謂陰盛强陽錯認以爲陽氣已復直與峻藥下痰痰隨藥下氣隨痰絶人以醫殺咎之此不識覆燈將絶之候雖不下藥亦無生意矣直小
急慢驚風通治
宜備急丸牛黃抱龍丸保命丹至聖保命丹千金散星香散朱粉散奪命散探生散
備急丸
治急慢驚風五月五日取白頸蚯蚓不拘多少去泥焙乾爲末加朱砂等分糊丸菉豆大金箔爲衣每一丸白湯下
一法取蚯蚓以竹刀中斷之看取急跳者治急驚慢跳者治慢驚各別硏爛和朱砂末作丸菉豆大分二器貯之記而用之神妙
牛黃抱龍丸
治急慢驚風痰嗽潮搐能鎭驚安神牛膽南星一兩天竺黃五錢雄黃辰砂各二錢半麝香眞珠琥珀各一錢牛黃五分金箔十片右細末水煮甘草膏和丸芡實大金箔爲衣每三歲兒服一丸五歲二丸十歲服三五丸薄荷湯化下醫鑑
此方與上鎭驚丸同而錢數異醫鑑
保命丹
治急慢驚風尙有陽證者常服安神化痰全蝎十四箇防風南星蟬退白殭蠶天麻琥珀各二錢白附子辰砂各一錢麝香五分有熱加牛黃片腦各五分右爲末粳米飯搗丸皂子大金箔爲衣乳汁或薄荷湯化下一丸入門
千金散
治急慢驚風痰喘雖至死但灌藥下咽卽活黃連天麻朱砂各四分全蝎白殭蠶各三分牛膽南星甘草各二分牛黃龍腦各六釐右爲末每用五七釐薄荷燈心湯調下回春
星香散
治急慢驚風搐搦竄視涎潮南星炮二錢半木香橘紅各一錢全蝎二箇右剉作一貼薑四片水煎頻灌大便去涎卽愈得效
朱粉散
治急慢驚風
歌曰一粒朱砂一片雪輕粉也七箇殭蠶三箇蝎不問驚風與慢風服時須用生人血乳汁也
右先將蠶蝎微炒燥取出待冷同砂粉硏爲細末却以母乳汁調抹於兒口內立效十三方
奪命散
大能控風痰不問急慢驚風痰塞咽喉其響如潮名曰潮涎百藥不能過咽命在須臾但用此藥入喉痰則墜下功有萬全奪天地之造化也靑礞石一兩同焰硝一兩入鍋內火煆待硝盡候礞石如金色取用右細末急驚風身熱用薄荷汁入蜜調微溫服其藥自裹痰墜下從大便出如稠涕膠粘乃藥之功也次服去風退熱截驚等藥慢驚極危者用此藥以靑州白元子再硏爲末薑汁調煎如糊熟蜜調下其涎卽墜入腹次服蛇蝎蜈蚣川烏等藥
此藥治急慢驚利痰之聖藥以器盛水吐痰水上以藥少許糝之痰隨藥而下須用木香湯調下湯氏
礞石雖利痰非胃家所好故以木香佐之能裹痰從大便出而無糞來不動藏府始知藥妙入門
探生散
治急慢驚風諸藥不效用此吹鼻定其死生雄黃沒藥各一錢乳香五分麝香一字右爲末吹少許入鼻如眼淚鼻涕俱出者可治醫鑑
至聖保命丹
治急慢驚風及胎驚天弔南星炮三錢膽星尤佳白附子防風天麻蟬殼白殭蠶炒各二錢麝香半錢全蝎十四箇右爲末飯丸梧子大朱砂爲衣每一丸薄荷湯化下直小
慢脾風
慢脾風由慢驚後吐瀉損脾病傳已極總歸虛處惟脾所受故曰脾風若逐風則無風可逐若療驚則無驚可療但脾間痰涎凝滯虛熱往來其眼合者乃脾困氣乏神迷也世所謂慢風難療者是也直小
若見眼合卽是脾風
慢驚察視爲要眼睛昏定爲重竄視爲重四肢厥冷爲重睛定不眨爲重雖眨不左右顧亦重汗出如流亦重口面忽作黲黯色至重眼在半合半開之間乃知陰氣所盛傳入藏間陽氣已虧脾經屬陰次第入脾故言慢脾風候
慢驚其眼半開半合則當預作慢脾風調理之
慢脾風之候面靑額汗舌短頭低眼合不開睡中搖頭吐舌頻嘔腥臭噤口咬牙手足微搐而不收或身冷或身溫而四肢冷其脈沈微陰氣極盛胃氣極虛十救一二蓋由慢驚風而傳變宜用黑附湯救之又生附四君子湯蝎附散皆可直小
慢脾風用藥乃不得已也其危如燈無油漸見昏滅錢氏用金液丹與靑州白元子各半硏勻飯飮薄荷湯下一錢半此截風回陽也直小
小兒頭雖熱眼珠靑白而足冷頭雖熱或腹脹而足冷頭雖熱或泄瀉而足冷頭雖熱或嘔吐而足冷頭雖熱或渴而足冷已上五證作搐者名曰慢脾風速與補脾益眞湯加全蝎一枚或全蝎觀音散方見上直小
黑附湯
治慢脾風危急者附子炮三錢木香一錢半白附子一錢甘草灸半錢右剉分二貼入薑五水煎以匙灌下若手足煖而甦省卽止得效
生附四君子湯
治慢脾助胃回陽四君子湯料加生附子末等分右剉二錢入薑五片水煎以是灌口中手足煖卽止方見氣門錢氏
蝎附散
治慢脾風回陽豁痰附子炮二錢南星炮白附子炮木香各一錢全蝎七箇右剉取一錢薑五煎服得效
補脾益眞湯
治慢脾風丁香木香訶子皮陳皮厚朴草果肉豆蔲白茯苓人參白朮桂枝半夏附子炮甘草灸各二分全蝎炒一枚右剉入薑二棗一水煎灌服服訖令揉心下以助藥力綱目
慢脾風不治證
身冷粘汗直臥如屍喘嗽頭軟背直口噤頭搖大小便不禁脣縮氣麤痰如牽鋸之聲者不治直小
慢脾風若也一藏絶卽不可用藥如眼無光指甲黑四肢垂嚲五體俱冷幷不須下藥直小
天弔驚風
孫眞人曰承馬遠行當沐浴更衣然後方可近於嬰兒否則多爲天弔急驚之疾錢仲陽曰步履糞穢之氣無使近於嬰兒令兒急驚風搐也類聚
天弔亦驚風之證但天弔發時頭目仰視驚風則無也綱目
小兒瘈瘲不定翻眼戴睛狀若神祟頭目仰視手足抽掣如魚之上釣故曰天釣甚者爪甲亦靑宜服蘇合香元方見氣門
此由乳母過飱熱毒心肺生熱加以外感風邪所致宜用九龍控涎散釣藤散熱勝則保命丹痰盛則抱龍丸二方幷見上
又有驚風內釣之證腹痛多啼面靑脣黑傴僂反張外腎腫尿如米泔眼有紅筋血點乃寒氣壅結宜釣藤膏入門
九龍控涎散
治天弔蜈蚣一條酒塗灸臘茶雄黃甘草各二錢乳香天竺黃白礬枯荊芥穗各一錢菉豆半生半炒一百粒右爲末每半錢人參薄荷湯調下醫林
釣藤散
治同上人參犀角各五分全蝎天麻各二分甘草一分右剉水煎服入門
一名釣藤飮有釣藤一味湯氏
釣藤膏
治驚風內釣木香薑黃各二錢乳香沒藥各一錢半木鱉子肉五箇右爲末蜜調成膏收罐內以釣藤煎湯或薄荷湯化下少許入門
痓痙
痓與痙亦驚風之類
痓者手足氷冷痙者擧身强直痓痙本一病當以陽剛陰柔別之剛者有汗柔者無汗其證肢體强直腰身反張甚於風癎大抵不治直小
身軟時醒者爲癎身反張强直如弓不時醒者爲痓十無一生湯氏
證候治法詳具風門
癲癎
驚風三發則爲癎癎者小兒惡病也大人曰癲小兒曰癎其實一也又曰十歲以上爲癲十歲以下爲癎入門
驚癎卽急驚之證但驚癎發時仆地作聲醒時吐涎沫急慢驚則不作聲不吐沫也綱目
癎者卒然暈倒目瞪流涎神氣鬱勃四肢搐搦沈默昏憒似死似生其聲惡叫過後惺惺直小
錢氏方有五癎病關五藏用五色丸方見神門
治法惟以驚風食三種陰陽二證別而治之
驚癎者恐怖積驚而發啼叫恍惚宜定魄丸沈香天麻湯
風癎者風邪外襲先屈手指如數物乃發宜追風祛痰丸方見神門
食癎者乳食時遇驚停積或成癖或大便酸臭宜紫霜丸
始也身熱抽掣啼叫是爲陽癎易治宜龍腦安神丸淸心滾痰丸二方幷見神門
始也身無熱手足淸冷不抽掣不啼叫是爲陰癎難治宜五生丸引神歸舍丹二方幷見神門
因急驚爲癎宜三癎丹
因慢驚成癎取來復丹方見寒門薄荷泡湯化下一二丸得利卽愈入門
又有胎中受驚成癎宜燒丹丸方見神門
癎病方萌耳後高骨間必有靑紋紛紛如線見之急用爪破須令血出啼叫尤得氣通易效也直小
定魄丸
治因驚發癎人參琥珀茯神遠志朱砂天麻石菖蒲天門冬酸棗仁甘草各等分右爲末蜜丸皂子大朱砂爲衣每一丸燈心薄荷煎湯化下入門
沈香天麻湯
治小兒因驚成癎發搐痰涎壅塞目多白睛項背强急喉中有聲神思如癡羌活五分獨活四分防風天麻半夏附子炮各三分沈香益智川烏炮各二分薑屑當歸甘草各一分半右剉作一貼入薑三片水煎服先灸兩蹻脈各二七壯寶鑑
紫霜丸
治食癎及腹中有食積痰癖吐哯乳音顯不嘔而吐也代赭石醋淬七次赤石脂各一兩巴豆三十粒去皮油杏仁五十箇去皮尖右先將杏仁泥巴豆霜入二石末相和搗千杵若硬入少蜜貯密器中月內兒服麻子大一粒乳汁化下百日內服小豆大
食癎用此取積幷不虛人凡兒有熱不欲飮乳眠睡不寧常常驚悸此皆發癎之漸卽以此藥導之減其盛勢則無驚風釣癎之患矣入門
一方赭石二錢巴豆二十一粒去皮油杏仁二十一箇右末飯丸粟米大錢乙
三癎丹
治急驚爲癎蜈蚣一條牛膽南星二錢全蝎防風白附子遠志蘆薈玄胡索辰砂各一錢麝香一字金銀箔各三片右爲末糊丸梧子大金銀箔爲衣每一丸以薄荷湯化下錢乙
疳病
疳者乾也瘦瘁少血也兒童二十歲以下曰疳二十歲以上曰勞皆由氣血虛憊藏府受傷故有五藏疳外有蛔疳脊疳腦疳乾疳疳渴疳瀉疳痢腫脹疳無辜疳丁奚哺露治之各有方其病多因乳哺失常肥甘不節腸胃積滯而得之故其爲證頭皮光急毛髮焦稀顋縮鼻乾口淡脣白兩眼昏爛揉鼻撏目脊聳體重鬪甲咬牙焦渴自汗漩白瀉酸肚脹腸鳴結癖潮熱或身多瘡疥酷嗜瓜果酸鹹炭米泥土多飮水者是也惟腎疳害人最速蓋腎虛受邪疳奔上焦故以走馬爲喩初作口臭次傳齒黑齦爛熱血迸出甚則齒脫宜急治之縱得全活齒不復生矣得效
疳乾疳渴疳勞疳瀉疳痢疳腫皆五疳之危證曰蛔疳腦疳脊疳無辜疳丁奚疳哺露疳皆五疳死證所以然者五藏俱病故也入門
大抵疳病當辨冷熱肥瘦其初病者爲肥熱疳久病者爲瘦冷疳冷熱交作者爲冷熱疳當分治之錢乙
疳病因多食肥甘所致故命名曰疳正傳
凡兒大便色白小便濁如米泔此疳病也回春
諸疳皆依本藏補其母假令日中發潮熱是心虛熱也肝爲心母法當先補肝母肝實而後瀉心心得母氣則內平而潮熱自愈矣錢乙
五藏疳
一曰肝疳其證搖頭揉目白膜遮睛合面而臥肉色靑黃髮立筋靑腹中積聚下痢頻多轉甚羸瘦又曰肝疳一名風疳白膜遮睛或雀目昏暗
二曰心疳其證渾身壯熱吐利無常頰赤面黃口舌生瘡痢久不痊多下膿血有時虛驚又曰心疳一名驚疳苦要驚啼常喫水
三曰脾疳其證腹多靑筋乳食不多心腹脹滿面色萎黃骨立毛焦乳食不消好喫泥土痢多酸臭又曰脾疳亦曰食疳面黃腹大好食泥土身有瘡疥
四曰肺疳其證咳嗽氣逆皮毛乾焦揉鼻咬甲壯熱憎寒口鼻生瘡頻頻泄利糞中米出皮上粟生又曰肺疳亦曰氣疳咳嗽氣急口鼻生瘡
五曰腎疳其證肌肉消瘦齒齦生瘡寒熱時作腦熱如火脚冷如氷乳食減少瀉痢頻作又曰腎疳又名急疳言五疳中惟腎疳爲最急卽走馬牙疳也亦曰骨疳喜臥冷地
五疳通用五疳保童元疳積餠消疳丸
心疳舌乾肝疳啼乾脾疳口乾肺疳聲乾腎疳尿乾通用連膽丸入門
五疳保童元
治五藏疳黃連白鱔頭無則蕪荑代之草龍膽五倍子靑皮夜明砂炒苦練根雄黃麝香靑黛天漿子熊膽蘆薈胡黃連各二錢半蟾頭一枚灸黃色右爲末飯丸麻子大一歲兒米飮下一二丸局方
疳積餠
治五疳諸積使君子肉一兩白朮黃連各三錢靑皮陳皮山楂肉神麯炒麥芽炒三稜煨蓬朮煨木香各二錢半縮砂檳榔肉豆蔲訶子肉甘草灸各二錢茴香炒川練肉夜明砂炒各一錢半乾蟾一箇右爲末白麪三斤炒黃以砂糖五兩水煮化和勻得所印作餠子每重一錢每服二三餠任意嚼吃米飮送下醫鑑
連膽丸
治五乾疳黃連五錢猪膽汁浸瓜蔞根烏梅肉蓮肉杏仁各二錢右爲末牛膽汁浸糕和丸麻子大每十五丸烏梅薑蜜煎湯下入門
消疳丸
治五疳蒼朮陳皮厚朴枳殼檳榔神麯炒山楂肉麥芽炒三稜煨蓬朮煨縮砂茯苓黃連炒胡黃連蕪荑使君子蘆薈各等分右爲末蒸餠和丸彈子大米飮化下一丸回春
諸疳
疳有熱疳冷疳冷熱疳蛔疳腦疳脊疳走馬疳無辜疳丁奚疳哺露疳又有疳渴疳勞疳瀉疳痢疳腫疳瘡洗藥諸方
熱疳
疳病初起臉赤脣焦潮熱如火大便秘澁者爲熱疳宜胡黃連丸入門
熱疳黃瘦雀目夜不見物或生瘡宜五福化毒丹局方龍膽元入門
冷疳
疳病久則目腫面黧腹脹滑泄或靑或白或如垢膩者爲冷疳宜至聖丸入門
冷疳多渴好臥冷地煩躁啼叫大便滑泄漸成羸瘦宜木香丸使君子丸疳在內目腫腹脹痢色靑白無常漸瘦弱此冷證也錢乙
冷熱疳
冷熱交互非新非久宜消積和胃滋血調氣用如聖丸錢乙
蛔疳
因缺乳喫粥飯肉食太早或甘肥過多化爲蛔蟲多啼嘔沫腹痛脣紫蛔雖食蟲却不可動動從口鼻出者難治凡疳積久莫不有蟲宜服下蟲丸入門
腦疳
腦疳者鼻痒毛髮作穗面黃羸瘦聖惠
頭皮光急頭髮作穗或有頭瘡腫至顖顖腫則多損眼項軟倒肥而不瘦附子生天南星右爲末薑汁調攤貼患處又鯽魚膽滴於鼻中三五日效湯氏
腦疳滿頭餠瘡腦熱如火顖腫顖高遍身多汗宜龍膽丸入門
脊疳
小兒疳積漸黃瘦拍背如鼓鳴脊骨如鋸宜服蘆薈丸露星膏湯氏
脊疳者蟲蝕脊膂骨如鋸齒拍背如鼓鳴十指背生瘡頻咬爪甲煩熱黃瘦下利宜蘆薈丸入門
走馬疳
腎疳又名急疳多因痘後餘毒更加乳食不調甘味入脾而生蟲上蝕齒齦則口瘡出血臭氣甚則齒根潰爛齒黑脫落顋有穴者名曰走馬疳言陽明熱氣上奔如馬然下蝕腸胃則下痢肛爛其證腦熱肌削手足如氷爪黑面黧甚者天柱骨倒宜腎氣丸方見虛勞加使君子川練肉入門
走馬牙疳宜用乳香丸立效散銅靑散尿白散綱目
無辜疳
無辜疳者其候面黃髮直時時壯熱飮食不生肌膚積經日月遂至於死言天有鳥名曰無辜晝伏夜遊兒家洗浣衣褥露天經宿或遇此鳥飛過落羽所汚而與兒穿臥便令有此疾也又腦後有核初生軟而不覺痛其中有蟲如米粉不速破去則熱氣漸長蟲隨氣血流散侵蝕藏府肌肉作瘡或大便泄膿血漸漸黃瘦頭大髮竪手足細弱宜用月蟾丸十全丹二連丸綱目
丁奚疳
丁奚者腹大頸細黃瘦是也丁者手足與項極小伶仃也奚者腹大也甚者尻高肉削臍突胸滿或生穀癥愛喫生米土炭等物宜服十全丹布袋丸入門
哺露疳
虛熱往來頭骨分解反食吐蟲煩渴嘔噦骨瘦稜層露形蓋丁奚哺露皆因脾胃久虛形體瘦削亦由胎稟所成盡皆無辜種類幷難治大體相似宜用十全丹布袋丸入門
疳渴
疳病日則煩渴引飮乳食不進夜則渴止宜用連膽丸入門
疳勞
骨蒸潮熱盜汗咳嗽泄瀉肚硬如石面色如銀斷不可治宜連膽丸加蝦蟆灰救之入門
疳瀉
身瘦面黃有瘡疥或食泥土瀉靑白黃沫或如垢膩或所瀉爛如泥宜至聖丸入門
疳痢
疳在內則目胞腫腹脹痢色無常錢乙
疳痢黃白積或見五色下無時度漸加瘦瘠宜使君子丸木香元錢乙
疳腫
小兒疳病虛中有積身面浮腫肚腹脹大宜肥兒丸脹甚者宜褐丸子錢乙
疳瘡
脾疳腎疳皆身有瘡疥無辜疳蟲氣流散肌肉作瘡肺疳鼻下生瘡
疳病遍體生瘡乃蟲蝕皮膚宜服蘆薈丸月蟾丸化䘌丸猪肚黃連丸玉蟾散洗疳瘡藥入門
胡黃連丸
治熱疳胡黃連黃連各五錢朱砂二錢半右細末塡入猪膽內用淡漿水於砂銚內懸胎煮一飯時許取出入蘆薈靑黛蝦蟆灰各二錢麝香一分右爲末飯丸麻子大米飮下三五丸至一二十丸入門
五福化毒丹
治熱疳多生瘡癤及痘瘡餘毒口齒出涎血臭氣或雀目夜不見物玄參一兩桔梗八錢人參赤茯苓馬牙硝各五錢靑黛二錢半甘草一錢麝香五分金箔銀箔各八片右爲末蜜和每兩作十二丸金銀箔爲衣一歲兒一丸分四服薄荷水化下雀目陳粟米泔水化下
龍膽元
治熱疳龍膽草黃連靑皮使君子各等分右爲末猪膽汁和丸蘿葍子大熟水一二十丸局方
至聖丸
治冷疳木香厚朴使君子陳皮肉豆蔲各二錢丁香丁香皮各一錢右爲末神麯糊和丸麻子大米飮下七丸至十丸十五丸入門
木香丸
治冷疳木香靑黛檳榔肉豆蔲各二錢半麝香一錢半千金子去皮炒一兩蝦蟆曬乾燒存性右爲末蜜丸菉豆大每三五丸至一二十丸薄荷湯下
一女子得疳疾百藥無效與此藥不數服而愈後用無不獲效錢乙
使君子丸
治冷疳使君子麪裹煨去殼一兩厚朴訶子皮半生半煨甘草灸各五錢陳皮去白二錢半右爲末蜜丸芡實大每一丸米飮化下三歲以下服半丸乳汁化下錢乙
如聖丸
治冷熱疳黃連胡黃連蕪荑使君子肉各一兩麝香五分乾蝦蟆五箇酒浸煮成膏右五味爲末和膏丸如麻子大人參湯下二三歲兒五七丸錢乙
下蟲丸
治蛔疳乾蝦蟆灰三錢苦練根皮貫衆木香桃仁蕪荑檳榔各二錢鶴虱一錢輕粉半錢使君子肉五十箇右爲末糊丸麻子大每一二十丸肉汁下得效
龍膽丸
治腦疳龍膽草升麻苦練根防風赤茯苓蘆薈油髮灰靑黛黃連各等分右爲末猪膽汁浸糕和丸麻子大薄荷紫蘇湯下一二十丸入門
蘆薈丸
治瘠疳龍膽草黃連蕪荑各一兩先炒蕪荑黃色次入二味同炒赤色右爲末別入蘆薈二錢半和勻爛飯和丸黍米大一歲兒十丸二歲兒二十丸米飮下湯氏
露星膏
治同上黃芪蜜水炒胡黃連地骨皮柴胡各等分右爲末蜜丸芡實大隔宿酒浸露一宿次日澄去酒薄荷湯浸服之湯氏
乳香丸
治走馬牙疳如神乳香輕粉砒礵各五分麝香小許右硏細以薄紙一韭葉許按過揉紙少許和丸如黃米大臨臥將藥塡患處至明卽愈忌食醬鹽醋綱目
立效散
治走馬牙疳靑黛黃柏白礬枯五倍子各一錢右爲末先以米泔潄口糝之
銅靑散
治同上白芷五錢銅綠二錢半馬牙硝一錢麝香一字右爲末乾糝之得效
尿白散
治走馬牙疳雖遍口齒落脣穿者亦效人中白火煅白礬枯白梅肉燒存性各二錢右爲末先用韭菜根陳艾煎濃汁以鷄翎蘸汁刷去腐肉洗去鮮血然後付藥日二三次入門
月蟾丸
治無辜疳蝦蟆一箇打殺置桶中以尿浸之却取糞蛆一杓入內任蛆食一日夜取出以布袋繫之於急流水中浸一宿瓦上焙乾入麝香一字爲末飯丸麻子大每三十丸米飮下一服虛煩退再服渴止三服瀉住入門
十全丹
治丁奚哺露無辜壞證陳皮靑皮蓬朮川芎五靈脂白豆蔲檳榔蘆薈各五錢木香使君子蝦蟆灰各三錢右爲末以猪膽汁浸糕和丸麻子大米飮下二三十丸入門
二連丸
治無辜疳黃連胡黃連蕪荑靑黛各五錢乾蝦蟆一箇酒浸去骨焙右爲末糊丸粟米大米飮下二三十丸日三次服之得效
布袋丸
治丁奚哺露無辜疳夜明砂蕪荑使君子各二兩蘆薈人參白朮白茯苓甘草各五錢右爲末湯浸蒸餠和丸彈子大每一丸用絹袋盛之次用精猪肉二兩同煮候肉爛熟提起藥掛風前陰乾只用肉和汁與兒食之次日依前煮服藥盡爲度入門
褐丸子
治疳腫腹脹蘿葍子一兩黑丑頭末半生半炒七錢半靑皮陳皮三稜蓬朮五靈脂赤茯苓檳榔各五錢胡椒二錢半木香一錢半右爲末麪糊和丸菉豆大每取十五丸蘿葍煎湯下治五疳八痢肌瘦腹大者如神
化䘌丸
治肺疳鼻流臭汁汁流處隨卽成瘡名曰疳䘌宜用此蕪荑蘆薈靑黛川芎白芷胡黃連黃連蝦蟆灰各等分右爲末猪膽汁浸糕和丸麻子大杏仁湯下一二十丸入門
玉蟾散
治諸般疳瘡乾蟾燒灰三錢黃連二錢靑黛一錢麝香一字右爲末先以甘草湯洗後塗之妙醫鑑
猪肚黃連丸
治疳瘡自孩提至弱冠潮熱發瘡乃疳氣使然疳蟲食其肌膚肌膚空虛疳熱流注遍身熱瘡發歇無已雄猪肚一具洗凈黃連七兩剉右黃連入猪肚中線縫密頓在五升米上蒸十分爛取入臼中入些飯擣千杵衆手丸如菉豆大米飮下二三十丸冠者倍之得效
木香元
治疳痢黃連三錢木香厚朴縮砂夜明砂炒各二錢訶子肉一錢右末飯丸麻子大薑湯下十五丸得效
洗疳瘡藥
甘草黃柏馬鞭草連根葱荊芥穗煎湯溫洗後訶子燒灰入麝香輕粉各少許糝之得效
諸疳通治藥
通治宜用肥兒丸疳積餠方見上五疳消食元消疳丸方見上十味蘆薈丸五疳保童元方見上
肥兒丸
凡疳病以肥兒丸疳積餠爲主此藥消疳化積磨癖淸熱伐肝補脾進食殺蟲胡黃連五錢使君子肉四錢半人參黃連薑汁炒神麯炒麥芽炒山楂肉各三錢半白朮白茯苓甘草灸各三錢蘆薈碗盛泥裹糠灰火煨透二錢半右爲末黃米糊和丸菉豆大米飮下二三十丸醫鑑
五疳消食元
通治諸疳殺蟲退熱磨積進食使君子草龍膽麥芽陳皮蕪荑神麯黃連山楂肉各等分右爲末陳米飯和丸黍米大米飮下二三十丸入門
十味蘆薈丸
治諸疳殺蟲和胃止瀉退熱胡黃連雷丸蘆薈蕪荑木香靑黛鶴虱黃連各五錢蟬退十箇麝香五分右爲末猪膽汁浸糕和丸麻子大米飮下二三十丸入門
疳眼
小兒疳眼雀目或盲膜不見物或流膿宜煮肝丸龍膽飮子綱目
煮肝丸
治疳眼盲膜不見物夜明砂靑蛤粉穀精草各等分右細末小兒一錢七歲以上三錢猪肝一大片批開糝藥麻線縛定米泔半椀煮肝熟取出肝湯則傾椀內熏眼取肝分三次嚼訖却以肝湯下一日三服十日必退如大人雀目空心服至夜便見物綱目
龍膽飮子
治疳眼流膿神效靑蛤粉蛇脫皮穀精草各五錢羌活草龍膽各三錢麻黃二錢半黃芩炒升麻各二錢鬱金甘草各半錢右末每二錢茶淸調下綱目
諸疳不治證
肝疳目帶靑左脇下硬多吐沫眼頭黑者不治
心疳耳邊有靑脈舌上有焦點者不治
脾疳肚大靑筋脣口無血色人中平下痢不止者不治
肺疳咳逆氣急瀉白水身上黑癍者不治
腎疳要喫鹹醋喫水不住小便如粉汁齒黑有瘡骨出耳乾腦焦不治綱目
如五乾俱見身上粟生色斑黑者必死入門
如疳勞疳瀉面槁色夭骨露齒張腹硬不食皆危篤證也得效
疳渴飮水不止舌黑者死
疳勞氣促者死
疳瀉痢脫肛咳逆者不治入門
諸熱
有肝熱心熱脾熱肺熱腎虛熱潮熱驚熱痘熱變蒸熱疳熱驚痘變疳四熱見上積熱見下胎熱骨蒸熱痰熱瘧熱風寒熱壯熱實熱虛熱
面上左顋爲肝右顋爲肺額上爲心鼻爲脾頦爲腎赤色者熱也隨證治之
身熱不飮水者熱在外身熱飮水者熱在內也
小兒熱病六一散方見暑門妙藥也寒水石散亦佳
凡熱證疎利後或和解後無虛證勿溫補熱必隨生錢乙
諸熱通用小兒淸心丸天乙丸入門
肝熱
肝熱者手尋衣領亂捻物左顋赤瀉靑丸方見五藏主之入門
心熱
心熱者口中氣溫或合面臥及眼上竄額赤搖頭咬牙導赤散方見五藏主之入門
脾熱
脾熱者面黃肚大怠惰嗜臥身熱飮水鼻赤色瀉黃散方見五藏主之入門
肺熱
肺熱者咳嗽寒熱壯熱飮水喘悶右顋赤色瀉白散方見五藏主之入門
腎熱
腎虛熱者下竄畏明頦赤色地黃元方見五藏主之入門
潮熱
潮熱者似潮有信每日應時而發過時卽止宜用通心飮方見上甘露飮梨漿飮入門
胎熱
胎熱者胎中受熱生下而面赤眼閉大便秘小便赤黃不飮乳宜用生地黃湯及釀乳方以喂之湯氏
骨蒸熱
骨蒸熱者肌瘦頰赤口乾潮熱盜汗五心煩躁宜用地仙散方見火門生犀散錢乙
痰熱
痰熱者面赤身熱喘咳胸膈不利咽喉有痰聲宜抱龍丸方見上錢乙
瘧熱
瘧熱者一日一發或二三日一發寒熱往來宜梨漿飮入門
風寒熱
風寒熱者發熱不歇身熱口中氣熱呵欠鼻塞宜人參羌活散入門
壯熱
壯熱者遍身發熱一向熱而不已甚則發驚搐宜通心飮方見上人參羌活散入門
實熱
實熱者身熱飮水大小便秘澁宜淸凉飮子方見火門入門
虛熱
虛熱者身熱不飮水大小便如常宜服地骨皮散入門
寒水石散
治小兒諸熱利小腸去心熱下驚涎寒水石滑石各一兩甘草二錢半右爲末每一錢暑月冷水調下寒月溫湯調下得效
甘露飮
治潮熱寒水石石膏鬱金薄荷甘草各等分右爲末每一錢薄荷湯調下得效
梨漿飮
治同上靑蒿童便浸一宿曬乾柴胡人參黃芩前胡秦芃甘草各二分生梨一片薄荷二葉生地黃一寸右剉作一貼水煎服入門
生地黃湯
治胎熱生地黃赤芍藥川芎當歸瓜蔞根各一錢半右剉作一貼水煎乳母食後服以飼乳幷略與小兒服之湯氏
釀乳方
治同上澤瀉二錢生地黃一錢半猪苓赤茯苓茵蔯天花粉甘草各一錢右剉作一貼乳母食後煎服
生犀散
治骨蒸熱犀角地骨皮赤芍藥柴胡乾葛甘草各三分右麤末入薄荷五葉水煎服之得效
人參羌活散
治傷風寒發熱羌活獨活柴胡前胡枳殼桔梗人參赤茯苓川芎甘草各二分天麻地骨皮各一分右剉作一貼入薄荷三葉水煎服綱目
地骨皮散
治虛熱知母半夏柴胡人參地骨皮赤茯苓甘草各三分右爲麤末入薑三片水煎服錢乙
小兒淸心丸
治諸熱及驚熱煩躁人參茯神防風朱砂柴胡各二錢金箔三十片右爲末蜜丸梧子大每一丸竹瀝調下直小
天乙丸
凡小兒生理本天一生水之妙凡治病以水道通利爲捷徑此方淸心利小便所以散火也凡小兒蘊熱丹毒驚風痰熱變蒸發熱之病用之最當而嘔吐瀉利無不治也燈心一兩六錢以米粉漿水洗曬乾爲末入水澄之浮者爲燈心取二錢半入赤茯苓白茯苓茯神各一錢七分滑石猪苓各二錢半澤瀉三錢右爲末用人參一兩煎膏和丸如櫻桃大朱砂爲衣金箔裹之每一丸以燈心麥門冬湯或薄荷湯化下入門
積癖
食積者凡小兒失乳以食飼之未有食腸不能剋化致成食積腹脹瘦弱痢色無常東垣
積證有傷乳傷食而身體熱者惟肚熱爲甚耳夜間有熱者傷積之明驗也永類
小兒積證面黃腫腹脹多嘔小便如油眼睛黃腹內虛鳴多睡赤白痢下多瀉凡有積滯須辨虛實實者可服進食丸消食丸虛而有疳瘦者宜服肥兒丸方見上
小兒病癖由乳食不消伏在腹中乍凉乍熱飮水不止或喘而嗽與潮熱相類若不早治必成勞疳寒熱飮水脇下有形硬痛法當用藥漸消磨之以其有癥癖故令兒不食脾胃虛而發熱故引飮也錢乙
癖塊者僻於兩脇痞結者否於中脘皆因乳哺失節飮食停滯邪氣相搏而成也回春
乳食積宜用七聖丸厚腸丸白餠子
癖塊宜用紫霜丸方見上六味三稜丸廣朮化癖丸千金消癖丸化癖如神散
愛喫泥土宜淸胃養脾湯治喫泥方綱目
進食丸
消癖積木香枳殼當歸代赭石朱砂各三錢巴豆霜一錢麝香五分右爲末麪糊和丸黍米大一歲兒取二三丸米飮呑下局方
消食丸
治宿食不消消乳積食積香附子炒五錢縮砂陳皮三稜蓬朮神麯麥芽各二錢半右爲末神麯糊和丸麻子大依上法服之湯氏
一名消乳丸回春
七聖丸
治乳食積三稜蓬朮川練子靑皮陳皮芫花杏仁泥各等分右先用醋浸芫花一宿炒漸乾次入蓬稜同炒赤色又入陳練再炒令微焦取出爲末入杏仁泥和勻醋糊和丸黍米大一歲兒常服二丸臨臥溫湯送下使日間所食之物一夜而化永無疳疾能使黃瘦子頓作化生兒湯氏
厚腸丸
治乳食積腹脹瘦弱枳實麥芽神麯末各五分橘紅半夏蒼朮人參各三分厚朴靑皮各二分右爲末麪糊和丸麻子大溫水下二三十丸東垣
白餠子
腹中有癖則不食但飮乳此主之滑石輕粉白附子南星炮各一錢爲末巴豆二十四粒去皮膜水一升煮水盡爲度右硏勻糯米飯和丸如菉豆大捏作餠子三歲以下一二餠三歲以上三五餠葱白湯下錢氏
一名玉餠子一名白玉餠入門
人乳味甘戀膈易於停積小兒之病多繫於此此方南星以豁痰輕粉滑石以瀉濕熱巴豆去積所以爲妙
六味三稜丸
治未喫食小兒有癖積者蓬朮三稜幷煨神麯麥芽幷炒靑皮陳皮各等分右爲末麪糊和丸菉豆大白湯下一二十丸
廣朮化癖丸
治乳癖食癥木香五錢代赭石煆醋淬當歸炒朱砂硏枳殼炒蓬朮三稜幷炮各二錢半麝香巴豆霜各一錢二分半右爲末麪糊和丸麻子大一歲兒米飮下二三丸
千金消癖丸
治小兒癖塊水紅花子微炒神麯炒麥芽炒各四錢人參白朮白茯苓各三錢使君子胡黃連山楂肉香附子三稜蓬朮幷醋炒各二錢蘆薈阿魏靑黛木香檳榔厚朴陳皮甘草各一錢右將阿魏硏水和麪打糊和丸菉豆大白湯下三四十丸回春
化癖如神散
治痞塊積聚蟾酥黃蠟各二錢巴豆肉一錢羚羊角末牛黃各五分麝香三分䃃砂龍腦各一分右爲末丸如菜子大每用一丸以鍼刺破患處用藥貼上一伏時揭起其痞化膿血出盡而愈回春
淸胃養脾湯
治小兒愛喫泥土乃脾虛胃熱所致石膏一錢陳皮白朮赤茯苓甘草黃芩各二分右剉作一貼水煎時時服之回春
治喫泥方
治小兒喫泥土及䑋肚䑋音讓脹也膩粉一分砂糖搜和丸麻子大空心米飮下一丸瀉出土卽差綱目
小兒食土取好土濃煎黃連取淸汁搜和日乾與服卽止名曰黃金餠回春
吐瀉
小兒吐瀉泄黃傷熱乳也吐瀉泄靑傷冷乳也皆當下白餠子主之方見上下後傷熱乳者玉露散傷冷乳者益黃散方見五藏服之正傳
初生月內吐瀉宜朱砂丸後以朱沈煎調之
初生吐瀉大便色白停乳也紫霜丸下後用香橘餠
吐瀉昏睡露睛者胃虛熱也宜白朮散方見上和中散吐瀉昏睡不露睛者胃實熱也宜益元散方見暑門玉露散
暑月吐瀉身熱宜玉露散或五苓散方見寒門益元散各半調服
寒月吐瀉身冷宜益黃散方見五藏理中湯方見寒門
吐瀉有寒痰半粟散主之
小兒初生拭口中穢惡不盡嚥入喉中故吐不止宜用木瓜丸
如吐驟或瀉完穀者傷風甚也凡傷風多作吐瀉者風木好侵脾土故也宜大靑膏方見上
吐瀉不止危甚者用燒鍼丸
經年吐乳眼慢糞穢有筋膜者乃父母交感時喫乳所致名曰交精吐嬭宜用益黃散五疳保童元方見上
吐瀉久將成慢驚風宜用和胃丸雙金元方見上錢乙
小兒吐瀉通用助胃膏最妙湯氏
玉露散
治暑月吐瀉身熱或煩渴石膏寒水石各五錢生甘草一錢右細末或半錢或一錢溫水凉水任下錢乙
朱砂丸
治初生兒吐瀉此因穢惡入胃中所致朱砂南星巴豆霜各等分右爲末糊丸黍米大以薄荷湯化下二三丸後以朱沈煎調之入門
朱沈煎
朱砂二錢藿香三錢滑石五錢丁香十四粒右爲末以新汲水一盞入麻油滴成花抄藥五分在上須臾墜下澄去水別用溫水下
月內生嘔先用朱砂丸下之次用朱沈煎墜其邪氣使穢物自下而不爲嘔也綱目
香橘餠
治初生停乳吐瀉木香橘皮靑皮各二錢半厚朴神麯麥芽縮砂各五錢右爲末蜜丸芡實大每一丸以紫蘇煎湯或米飮任下入門
和中散
和胃止吐瀉定煩渴人參白朮白茯苓甘草灸乾葛黃芪白扁豆炒藿香各二分半右麤末作一貼入薑五片棗二枚水煎服錢乙
一方治腹痛泄瀉厚朴一錢白朮五分乾薑甘草各三分水煎服亦名和中散正傳
半粟散
治吐涎沫或白綠水者胃冷宜用此半夏薑製二錢陳粟米一錢右作一貼入薑十片水煎服正傳
木瓜丸
治初生吐不止木瓜麝香木香檳榔膩粉各一字右爲末麪糊和丸如黍米大甘草湯下一二丸正傳
燒鍼丸
治內傷乳食吐瀉不止危甚者黃丹朱砂白礬枯各等分右爲末棗肉和丸芡實大每一丸用鍼挑於燈焰上燒存性乳汁或米飮化下此藥淸鎭專主吐瀉醫鑑
和胃丸
治吐瀉不止欲生慢驚丁香白朮各一兩半夏五錢藿香蝎尾各一錢右爲末薑汁糊和丸小豆大一歲兒十丸薑湯化下綱目
助胃膏
治小兒吐瀉和脾胃進乳食最妙山藥五錢人參白朮白茯苓陳皮甘草各二錢半木香一錢縮砂二十箇白豆蔲七箇肉豆蔲二箇右爲末蜜丸皀子大每一丸米飮化下或爲末木瓜湯調下一錢湯氏
吐瀉論證
一五歲兒吐瀉壯熱不思食飮錢氏見曰此兒目中黑睛少而白睛多面色晄白必多病夫面色晄白者神怯也黑睛小者腎虛也黑睛屬水本怯而虛故多病也縱長成必肌膚不壯不耐寒暑易虛易實脾胃亦怯更不可縱恣酒色若不保養不過壯年也面上常無精神光澤者如婦人之失血也今吐利不食壯熱者傷食也又虛怯不可下下之虛入肺則嗽入心則驚入脾則瀉入腎則益虛但以消積丸磨化之爲微有食積也錢乙
感冒風寒
貪睡口中氣熱呵欠煩悶者傷風證也頭目疼痛而畏人畏寒者傷寒證也錢乙
頭痛體痛鼻塞流涕咳嗽噴嚔頰赤眼澁山根靑色皆傷風寒也湯氏
傷風宜用大靑膏方見上雄黃膏
感冒風寒通用人參羌活散方見上參蘇飮方見寒門惺惺散綱目
雄黃膏
治傷風溫壯熱引飮寒水石五錢甜硝甘草末各三錢龍腦一字朱砂五分雄黃小棗大硏蘿葍根水幷醋一大盞煮令盡右硏勻煉蜜成膏薄荷湯化下半皀子大錢乙
惺惺散
治傷風發熱痰嗽煩渴人參白朮白茯苓桔梗川芎白芍藥瓜蔞根甘草各二分半細辛薄荷各一分右剉作一貼薑二水煎服錢乙
痰涎喘嗽
痰乃風苗火靜則伏於脾火動則壅於肺痰火交作則咳嗽喘急宜瀉白散方見五藏合導痰湯方見痰飮煎服入門
寒嗽宜華蓋散熱嗽宜淸金降火湯二方幷見咳嗽
脾肺母子也二藏俱虛則生頑涎頑涎者脾肺所出也涎則流溢在於咽喉如水鷄之聲喘嗽煩悶宜抱龍丸奪命散二方見上
馬脾風宜用馬脾風散牛黃奪命散保命丹方見上入門
馬脾風散
治寒邪入肺寒鬱爲熱痰喘上氣肺脹齁䶎若不速治立見危亡辰砂二錢半甘遂一錢半輕粉五分右爲末每取一字以溫漿水少許上滴香油一點抄藥在油花上待沈下却去漿水灌之神效入門
牛黃奪命散
治小兒肺脹胸滿喘麤氣急兩脇扇動兩鼻竅張痰涎潮塞悶亂喘喝死在朝夕白丑半生半熟黑丑半生半熟取頭末各五錢大黃一兩檳榔二錢半木香一錢半右爲末入輕粉一字和勻每取一錢或二錢蜜水調下微利爲度
一名一捻金醫鑑
泄痢
小兒疳痢瀉靑白黃沫水痢色變易無常
疳卽䑋瀉䑋卽脹也其證目胞腫腹脹痢色無常好飮水漸加瘦瘠
赤痢宜黃芩芍藥湯虛滑宜固腸丸二方幷見大便
白痢宜益元散方見暑門溫六丸方見大便
赤白痢宜黃連阿膠元六神丸二方幷見大便
疳痢腹痛宜蘇感元方見大便
八痢危證一曰赤痢二曰白痢三曰赤白痢四曰食積痢五曰驚痢六曰脾虛痢七曰時行痢八曰疳痢通宜小駐車元眞人養藏湯二方幷見大便類聚
小兒痢穀道不閉黃汁長流者不治得效
一方
治瀉痢五倍子炒黃爲末烏梅肉水浸和丸彈子大每一丸白痢米飮下赤痢薑湯下水瀉冷水下回春
腹痛腹脹
小兒腹痛曲腰乾啼無淚面靑白脣黑肢冷或大便色靑不實爲盤腸內弔急煎葱湯淋洗其腹揉葱白熨臍腹間良久尿自出其痛立止續用乳香散湯氏
小兒腹痛多是乳食所傷宜用消食散消積丸
面靑白身冷水瀉爲冷痛宜理中湯
積痛食痛虛痛蟲痛大同小異惟蟲痛小兒多有之其證心腹痛叫哭倒身撲手嘔吐淸水涎沫面色靑黃時作時止口脣紫黑色者是蛔厥也宜用安蟲散安蟲丸錢乙
腹脹者由脾胃虛氣攻作也宜用搨氣丸消積丸十全丹方見上正傳
乳香散
治盤腸內弔腹痛乳香沒藥各少許細硏別取木香一塊於乳鉢內磨水一分滾數沸調乳沒末服之只一服卽效湯氏
消食散
治食積腹痛白朮陳壁土炒二錢半麥芽縮砂山楂肉各一錢橘紅香附米神麯靑皮各七分甘草五分右爲末每一錢米飮調下或剉取二錢入薑三片煎服亦可醫鑑
消積丸
治乳食傷積腹脹氣急丁香縮砂各十二箇烏梅肉巴豆肉各三箇使君子肉五箇右爲末飯丸麻子大每三丸或五丸橘皮湯下入門
安蟲散
治蟲痛胡粉炒黃檳榔苦練根鶴虱白礬半生半枯各二錢右爲末每服一字大兒五分米飮調下
或以米糊和丸麻子大一歲兒五丸溫漿水入淸油打勻送下名曰安蟲丸
搨氣丸
治小兒腹虛脹胡椒全蝎各四十九箇右末麪糊和丸粟米大米飮下五七丸至一二十丸如腹大者加蘿葍子炒正傳
五軟五硬
五軟者頭項軟手軟脚軟身軟口軟是也
頭項軟者天柱骨倒也通用健骨散外貼生筋散
手軟者無力以動也宜薏苡丸
脚軟者行遲也治法見下
身軟者肉少皮膚自離或遍身筋軟者鹿茸四斤丸加當歸靑鹽服之
口軟者語遲也治法見下已上五軟皆稟受不足或因吐瀉若不治必成篤疾入門
五硬者頭項硬手硬脚硬身硬口硬也硬者强直氷冷乃肝受風邪宜用烏藥順氣散方見風門入門
健骨散
治頭軟頭不能正也項軟者天柱骨倒也白殭蠶炒爲末每服五分或一錢薄荷泡酒調下日三綱目
生筋散
外貼之木鱉子三箇萆麻子三十粒俱去殼右硏勻先抱起兒頭摩項上令熱作片貼之綱目
薏苡丸
治手軟薏苡仁當歸秦芃酸棗仁防風羌活各五錢右爲末蜜丸芡實大荊芥湯化下綱目
鹿茸四斤丸
治身軟筋骨痿弱肉蓯蓉牛膝木瓜兎絲子熟地黃鹿茸天麻杜冲五味子各等分爲末蜜丸梧子大溫酒或米飮下三五十丸局方
一名加減四斤元綱目
解顱
年大小兒頭縫不合如開解故曰解顱此由腎氣不成故也腎主骨髓而腦爲髓海腎氣不成則腦髓不足故不能合也凡得此疾者不過千日其間亦有數歲者乃成廢人也湯氏
生下而顖不合者腎氣不成故也長必少笑更有目白睛多面晄白色瘦者多愁少喜也錢乙
解顱卽小兒頭縫不合也宜服六味地黃元方見虛勞或八物湯方見虛勞加酒炒芩連煎服外貼三辛散天南星散且以頭巾裹遮護之自合亦良法也錢乙
三辛散
治解顱乾薑七錢半細辛桂心各五錢右爲末薑汁和付顱上小兒面赤卽愈三因
天南星散
治同上大天南星微炮爲末醋調塗緋帛上貼顖上灸手頻熨立效錢氏
顖塡顖陷
顖塡者顖門腫起也因乳哺失常或寒熱承脾其氣上衝則顖高而突又有肝盛風熱交攻亦致顖塡突起汗出毛髮黃而短是也若寒氣上衝則牢硬熱氣上衝則柔軟當瀉風熱宜用瀉靑丸方見五藏入門
顖陷者顖門成坑也因藏府有熱渴引水漿致成泄利則氣血虛弱不能上交腦髓故顖陷如坑不得平滿宜用黃狗頭骨灸黃爲末鷄子淸調付入門
語遲行遲
語遲者五軟中口軟是也兒在胎時母有驚怖驚氣入於心包絡使心神不足舌本不通宜服菖蒲丸錢乙
小兒諸病後不能言宜鷄頭丸錢乙
一小兒五歲不能言咸以爲廢人用六味地黃元方見虛勞加五味子鹿茸及補中益氣湯方見內傷將半年始發一二言至一年始言語如常回春
行遲者脚軟是也氣血不充骨髓不滿軟弱不能行或肝腎俱虛肝主筋筋弱不能束骨宜六味地黃元加鹿茸牛膝五味子五加皮久服之虎骨丸亦佳或用五加皮散得效
凡小兒行遲齒遲解顱五軟鶴膝睛白多愁皆因稟受腎氣不足宜以六味地黃丸加鹿茸補之或用調元散回春
小兒鶴膝者由稟受不足血氣不充故肌肉瘦瘠骨節呈露如鶴之膝乃腎虛得之宜六味地黃元加當歸牛膝鹿茸久服仍以大南星炮爲末醋調烘熱貼之甚良回春
菖蒲丸
治心氣不足五六歲不能言石菖蒲人參麥門冬遠志川芎當歸各二錢乳香朱砂各一錢右爲末蜜丸麻子大米飮下十丸至二十丸日三服入門
鷄頭丸
治小兒諸病後不能言雄鷄頭灸一箇鳴蟬灸焦三箇大黃煨甘草灸各一兩當歸川芎遠志麥門冬各七錢半木通黃芪各五錢右爲末蜜丸菉豆大空心米飮下五丸日三四服錢氏
虎骨丸
治行遲虎脛骨生乾地黃酸棗仁白茯苓肉桂防風當歸川芎牛膝黃芪各等分右爲末蜜丸麻子大木瓜湯下五丸或十丸得效
五加皮散
治三歲不能行五加皮二錢半牛膝木瓜各一錢二分半右末每一錢米飮調下得效
調元散
治行遲山藥五分白朮白芍藥熟地黃當歸川芎黃芪蜜炒各二分半人參白茯苓茯神各二分甘草一分半石菖蒲一分右剉作一貼薑三棗二水煎服回春
髮不生齒不生
髮不生者因稟受血氣不足不能榮於髮宜服蓯蓉元
齒不生者由齒者骨之所終髓之所養稟氣不足則髓不能充於骨故齒久不生宜服芎黃散得效
齒久不生用雄雌散方見齒門
長齒生牙賴雄鼠之骨末取大老鼠去肉取脊骨爲末擦牙齦上日二次效本草
蓯蓉元
當歸生乾地黃肉蓯蓉白芍藥各一兩胡粉五錢右爲末蜜丸黍米大每十丸黑豆湯呑下兼磨化二三十丸塗擦頭上得效
芎黃散
川芎生乾地黃當歸山藥白芍藥各一兩沈香五錢甘草三錢右爲末白湯調服半錢因將乾末糝擦齒齦上日二次得效
龜背龜胸
龜背者初生不能護背風入於脊骨或坐太早亦致傴僂背高如龜多成痼疾宜服松蘂丹枳殼丸且取龜尿點脊骨節上卽平
龜胸者胸高脹滿其狀如龜此肺藏受熱所致也或乳母多食五辛及酒麪過度或夏月多飮熱乳宜服百合丹得效
龜胸乃肺熱脹滿攻於胸膈而成宜瀉白散方見五藏加片芩梔子煎服正傳
松蘂丹
治龜背松花枳殼防風獨活各一兩麻黃大黃前胡桂心各五錢右爲末蜜丸黍米大粥飮下十丸得效
枳殼丸
治同上枳殼防風獨活大黃前胡當歸麻黃各三錢右爲末麪糊和丸黍米大米飮呑下一二十丸
一名龜背丸回春
百合丹
治龜胸大黃七錢半天門冬杏仁百合木通桑白皮枳殼甜葶藶石膏各五錢右末蜜丸菉豆大白湯下五七丸至十丸得效
一名龜胸丸回春
滯頤
小兒滯頤者口角流涎是也涎者脾之液流出積於頤上此由脾胃虛冷不能制其津液故也法當溫脾
內經論舌縱涎下皆屬於熱可辨冷熱而治之熱涎者胃火炎上宜用通心飮方見上冷涎者胃虛也宜用木香半夏丸入門
滯頤冷證宜用溫脾丹湯氏
木香半夏丸
木香半夏麯丁香各五錢白薑白朮靑皮陳皮各二錢半右末蒸餠和丸麻子大米湯灌下入門
溫脾丹
半夏麯丁香各五錢白朮靑皮乾薑各二錢半右爲末糊丸黍米大米飮下一二十丸湯氏
丹毒
小兒丹毒乃熱毒之氣與血相搏而風承之故赤腫其遊走遍身者又名赤遊風入腎入腹則殺人也湯氏
小兒丹毒百日內發者必死急急救之湯氏
金絲瘡一名紅絲瘡其狀如線巨細不一經謂丹毒是也保命
丹毒自腹內生出四肢則易愈自四肢入腹則難治三因
毒氣入裏腹脹則死毒氣所走之處截經刺之出血一云急以細鍼刺出惡血卽消入門
丹毒宜服犀角地黃湯方見血門四順淸凉飮方見火門外用拔毒散氷黃散泥金膏塗之
又溝渠中小鰕搗付之又伏龍肝和鷄子淸塗之又鯉魚血鱔魚血芭蕉根汁藍葉汁水中苔塗之皆可
蜞鍼吸出惡血最妙諸方
拔毒散
治丹毒遊走焮熱寒水石二兩三錢石膏一兩黃柏甘草各三錢右爲末水調塗之芭蕉汁調尤妙入門
氷黃散
治同上焰硝大黃末各五錢右井水調勻鷄羽掃塗回春
泥金膏
治丹毒熱瘭無名腫毒蚯蚓糞二分焰硝一分右新汲水濃調敷上回春
諸瘡
小兒初生月裏諸疾乃胎毒之淺者若一二歲後所生之疾乃胎毒之深者宜按法治之綱目
小兒惡瘡天氣溫和時頻與澡洗更衣名曰外宣亦不須服藥春用柳條荊芥夏用棗葉槐枝秋用苦參煎湯溫洗湯氏
一二歲生瘡遍身先服五福化毒丹方見上犀角地黃湯方見血門外用父親熱小便鷄羽蘸洗靑黛末糝之妙入門
小兒面瘡通面壞爛無全膚流膿水百藥不效臘猪脂付之神效白楊木枝燒取瀝付之亦效
小兒癩頭瘡以防風通聖散方見風門酒製爲末每一錢水煎服三十貼見效又詳見諸瘡門可參考
小兒口中百病及口瘡重舌重顎喉痺腫塞宜用牛黃散醫鑑
胎熱血熱風熱諸瘡遍身痒痛宜用大連翹飮生料四物湯醫鑑
牛黃散
牛黃片腦鵬砂各一分辰砂雄黃靑黛各二分黃連黃柏末各八分焰硝一錢半右末每少許糝之醫鑑
大連翹飮
治諸瘡甘草四分柴胡黃芩荊芥各三分連翹車前子瞿麥滑石惡實赤芍藥梔子木通當歸防風各二分蟬殼二分半右剉作一貼入竹葉二片燈心十莖水煎服醫鑑
生料四物湯
治同上生地黃赤芍藥川芎當歸防風各三分黃芩薄荷各二分右剉作一貼水煎服得效
紅絲瘤
一人生子遍身生紅絲瘤不救後生三四子皆然東垣曰汝腎中伏火精中多有紅絲以氣相傳生子故有此疾俗名胎瘤是也令視之果如其言遂以滋腎丸數服瀉腎中火邪忌酒肉辛熱之物其妻以六味地黃元養其陰血後受胎五月以黃芩白朮作散與服而生子前疾不復作矣東垣
藥毒成淋
一童子自初生患淋五七日必一發發則大痛下如黍粟者約一杯然後定意其父必多服下部藥遺毒在胎留於子之命門而然以紫雪和黃柏末丸梧子大曬極乾熱湯下百丸又半日痛大作連腰腹乃下如黍粟者一椀許病減十分之八又與陳皮一兩桔梗木通各五錢作貼與之又下如黍粟者一合而安父得燥熱且能病子況母得之者乎書此以證東垣紅絲瘤之事
斷乳
小兒二三歲時欲斷乳宜用畫眉膏入門
畫眉膏
山梔子炒黑三箇雄黃朱砂輕粉各少許爲末淸油調勻候兒睡着濃抹畫兒兩眉上醒來自不喫乳未效再畫仍用墨搽乳頭入門
小兒諸病死證
眼上赤脈下貫朣人水火困絶顖門腫起兼及作坑心絶鼻乾黑燥肺絶肚大靑筋脾絶目多直視覩不轉睛五藏俱絶指甲黑色肝絶忽作鴉聲脈絶虛舌出口心絶嚙齒咬人腎絶魚口氣急啼不作聲肺絶蛔蟲旣出必是死形胃絶凡病困汗出如珠不流者死凡兒病其頭毛皆上逆者死脣口乾目皮反口中氣冷手足四垂其臥如縛掌中冷者皆死入門
其五硬五軟五冷五乾皆惡證也直小
痘癍疹三證專由胎毒
太古無痘疹周末秦初乃有之入門
夫胎在腹中至六七月則已成形食母腹中穢液入兒五藏食至十月卽穢液滿胃至生時兒口中猶有不潔産母以手拭淨則無疾病俗以黃連甘草水下其臍糞之穢此亦母之不潔餘氣入兒藏中遇風寒邪氣相搏而成痘疹也錢乙
子在母腹中十月之間隨母呼吸呼吸者陽氣也而生動作滋益精氣神飢渴皆食母血兒隨月長筋骨皮肉血脈形氣俱足十月降生口中尙有惡血啼聲一發隨吸而下此惡血復歸命門胞中僻于一隅隱伏而不發直至兒因內傷乳食濕熱之氣下陷合于腎中二火交攻榮氣不從逆於肉理惡血乃發諸癍疹皆出於腎水其瘍後聚肉理歸於陽明故三番癍始見之證皆足太陽壬膀胱剋丙小腸其始出皆見於面終歸於陽明肉理熱化爲膿者也二火熾盛反勝寒水遍身俱出此皆從足太陽傳變中來也東垣
癍之爲病皆由子在母腹中時浸漬食母血穢蘊而成毒皆太陰濕土壅滯君相二火之所作也海藏
內經曰諸痛痒瘡瘍皆屬心火蓋因胎毒藏於命門遇少陰少陽司天君相二火太過熱毒流行之年則發作矣正傳
稀痘方
稀痘方有服朱砂法延生第一方稀痘兎紅丸滌穢免痘湯獨聖丹百壽散服梅花方秘傳稀痘湯諸方
服朱砂法
如米細光明朱砂水飛爲末每五分作三次煉蜜調量兒大小加減溫水送下不拘痘出未出首尾可服密者可稀稀者可無黑陷者可起痘癰者可消但性微寒不可多服入門
一法蜜少許調朱砂末一字用得效
延生第一方
小兒初生臍帶脫落後取置新瓦上用炭火四圍燒至煙將盡放土地上用瓦盞之類蓋之存性硏爲末預將朱砂透明者爲極細末水飛過臍帶若有五分重朱砂用二分五釐生地黃當歸身濃煎汁一二蜆殼調和前兩味抹兒上顎間及乳母乳頭上一日之內用盡次日大便遺下汚穢濁垢之物終身永無瘡疹及諸疾生一子得一子十分妙法也醫鑑
稀痘兎紅丸
一名太極丸臘月初八日取採生兎一隻取血以蕎麥麪和之少加雄黃四五分候乾成餠凡初生小兒三日後與菉豆大者二三丸乳汁送下一歲兒五丸或七丸三歲後十五丸服久則遍身發出紅癍是其驗也有終身不出痘疹者雖出亦稀小兒已長會飮食者就以兎血啖之尤妙或云不必八日但臘月兎亦可用然終不若八日佳醫鑑
滌穢免痘湯
五六月間取絲瓜小小蔓藤絲陰乾約二兩半重收起至正月初一日子時父母只令一人知將前絲瓜藤煎湯待溫洗兒全身頭面上下以去其胎毒洗後不生痘也如出亦輕只三五顆而已醫鑑
獨聖丹
絲瓜近蔕取三寸連皮子納於固濟砂甁內以桑柴火燒存性爲末以如數配入砂糖搗成餠時時與兒吃盡爲佳小兒痘疹服此則少或全然只燒蒸三兩日不出者或每遇作熱時卽與食之出痘必少醫鑑
凡痘疹初出或未出時服此藥則多者可少少者可無重者可令輕也又云入朱砂少許尤妙正傳
百壽散
初生月內用之老無瘡疹黃連一兩朱砂一錢右水煎先拭去口中涎凈灌下少許令嚥之却以餘藥傾盆中浴兒身令遍海藏
服梅花方
服梅花可免出痘十二月收梅花不拘多少陰乾爲末煉蜜丸如芡實大每一丸好酒化下念太乙救苦天尊一百遍妙不可言種杏
秘傳稀痘湯
六月上伏日採葫蘆嫩蔓數十根陰乾遇正月初一日五更勿令人知將葫蘆蔓安鍋內燒湯一盆洗未出痘小孩兒渾身頭面上下無處不洗到方可此後卽不出痘唐人秘傳
痘瘡預防法
每遇冬月溫煖恐春發痘宜預服三豆飮油飮子入門
天行痘疹鄕隣有此證預服之能活血解毒則不染宜獨聖丹兎紅丸二方幷見上龍鳳膏醫鑑
三豆飮
赤小豆黑豆菉豆各一升甘草五錢右水煮熟逐日飮汁喫豆任意服已染則輕解未染者服之過七日永不出得效
油飮子
小兒陽盛無陰以制令頭髮竪直飮食減少此伏熱之兆鄕隣有痘證取眞麻油一升逐日飮之令盡則永不出痘正傳
龍鳳膏
烏鷄卵一箇地龍細小活者一條右鷄卵開一小竅入地龍在內皮紙糊其竅飯鍋上蒸熟去地龍與兒食之每歲立春日食一枚終身不出痘疹覺鄕隣有此證流行食一二枚亦效正傳
辨痘證
傷寒傷食瘡疹證皆相似
傷寒則增寒壯熱口中氣熱呵欠煩悶項急
傷食則口熱口中醋氣嬭瓣不消腹中疼痛
瘡疹則顋赤燥多噴嚔悸動昏倦四肢冷
昏睡喜嚔悸者將發瘡疹也
瘡疹候者面燥顋赤目胞亦赤呵欠煩悶乍凉乍熱咳嗽噴嚔足梢冷夜臥驚悸多睡錢乙
發癍證呵欠噴嚔睡中急驚耳尖冷眼澁錢乙
痘瘡大抵與傷寒相似發熱煩躁臉赤脣紅身痛頭疼乍寒乍熱噴嚔呵欠喘嗽痰涎始發之時有因感傷風寒而得有因時氣傳染而得有因傷食發熱嘔吐而得有因跌撲驚恐畜血而得或爲目竄口噤驚搐如風之證或口舌咽喉肚腹疼痛或煩躁狂悶昏睡譫語或自汗或下利或發熱或不發熱證候多端卒未易辨必須以耳冷尻冷驗之蓋瘡疹屬陽腎藏無證其耳與尻俱屬腎故腎之所部獨冷又不若視其耳後有紅脈赤縷爲之眞也正傳
痘疹證以耳冷尻冷足下冷及耳後有紅縷赤脈驗之然須見心胸間細點如粟起則爲眞也得效
痘瘡亦時氣之一端
凡傷寒時氣熱毒內盛多發皰瘡其瘡大小形如豌豆故謂之豌豆瘡其色或白或赤若頭作瘭漿戴白膿者其毒則輕若紫黑色作根隱隱在肌肉裏者其毒則重甚則周匝遍身五內七竅皆有也類聚
痘有五般證
五藏各有一證肝藏水疱色或靑肺藏膿疱色或白心藏癍其色赤脾藏疹或如麩糠色歸腎變黑此爲五色凡痘疹一色者善或二色三色相合而作者凶第大小不等爲好海藏
小兒在胎十月食五藏穢血生下則其毒當出故瘡疹之狀皆五藏之液肝主淚肺主涕心主血脾爲裹血其瘡出有五名肝爲水疱以淚出如水其色靑而小肺爲膿疱以涕稠濁如膿其色白而大心爲癍主血其色赤而小次於水疱脾爲疹其色赤黃而小涕淚出多故膿疱水疱皆大血榮於內所出不多故癍疹皆小海藏
病水疱膿疱者涕淚俱少以液從瘡出故也譬如泡中容水水去則泡瘦矣海藏
水疱者俗謂之水痘也膿疱者俗謂之痘子也癍者俗謂之瘖子也痘之形狀最大水痘次之癍瘖又次之麻子最小隱隱如麻子也海藏
痘瘡諸證
初熱三日類傷寒初證自初熱至報痘類傷寒六經證六日以後謂之雜證報痘次至收靨謂之常證異常謂之變證水痘癍疹謂之類證不治謂之壞證餘毒謂之瘥證入門
痘瘡治法
凡痘瘡治法或發或瀉或解肌或化毒凉血淸肺調其藏府平其飮食謹其禁忌嚴其攝養適其寒溫使出無不快之經成無不痂之潰旣愈之後不致遺毒流汗虛腠目疾翳膜瘡癤癰瘤喉閉嗌腫潮熱汗泄此治法之大略也海藏
痘瘡發於肌肉陽明胃氣主之脾土一溫胃氣隨暢決無陷伏之患
諸熱不可驟去宜輕解之蓋痘瘡無熱則不能起發比之種豆値天時暄暖則易生直指
凡見出遲發慢者根窠欠紅活者便當憂慮調治切勿袖手待斃正傳
瘡疹惟用溫平藥治之不可妄下及妄攻發受風冷
瘡疹始終未有他證不可下當用平和藥頻與乳食不受風冷可也錢氏
溫平者非熱劑如荊芥薄荷防風惡實甘草之類活人書鼠粘子湯潔古解毒防風湯選而用之方見下海藏
惡實連翹山楂甘草乃痘瘡終始必用之藥也
首尾俱不可妄下但用溫凉之劑兼而濟之解毒和中安表而已正傳
有大熱者當利小便宜導赤散四苓散有小熱者當解毒宜消毒飮四聖散四方見下錢氏
痘瘡日限
聖瘡七日熱而發七日泡而乾又七日則平復如舊矣得效
除初熱三日不筭蓋有熱發三五日或十餘日故也自報痘至收靨首尾一十二日中間有不守禁戒以至淹纏又有氣血和者不及一十二日而愈入門
痘瘡屬虛寒者可延至十數日後方死屬毒盛轉紫色者不過七八日死蓋痘是胎毒自內出外二三日方出齊毒氣尙在內出至六日則當盡發於表七八九日成膿而結痂矣若毒氣盛不能盡出過六日毒反內入藏府故須於六日以前急服凉血解毒之藥以驅出之六日以後醫無及矣故其死最急若虛弱毒氣少者只是氣血不足不能貫膿成就故綿延日久而後死矣
發熱三朝出痘三朝起脹三朝貫膿三朝收靨三朝自出痘至收靨要十二日可保平安醫鑑
發熱三朝
痘瘡亦時氣之一端大抵與傷寒相類得效
痘疹欲出證呵欠噴嚔耳尖冷眼澁睡中急驚卒暴壯熱肌膚繃急又曰昏睡喜嚔悸者將發瘡疹也錢乙
痘疹欲出之時熱動五藏則五藏之證俱見其呵欠煩悶者肝也時發驚悸者心也乍凉乍熱手足冷者脾也面與顋頰赤咳嗽噴嚔者肺也惟腎無候以在腑下不能食穢故也錢乙
或發驚搐渾身熱甚一向發熱者是也局方
發熱似傷寒未辨疑似間且與升麻葛根湯參蘇飮二方幷見寒門加味敗毒散解表
熱盛發驚搐爲吉候用紅綿散調加味六一散表之痰涎壅盛者薄荷湯化下抱龍丸方見上
發熱欲出痘作腰痛者急服神解湯出汗以痛止爲度免出腎經之痘
發熱之初急宜表汗使藏府胎毒及外感之邪盡從汗散則痘出稀少然表藥必在紅點未見之前也醫鑑
傷寒瘡疹疫癘潮熱五日已衰疑似未辨者宜用四物解肌湯五日已裏發出卽出五日已外無者非癍也
發熱三日未見形跡宜以生酒塗身上時時看之狀如蚤痕者是癍也綱目
發熱時吉凶證
發熱時身無大熱腹痛腰不痛過三日後纔生紅點堅硬礙手者吉勿藥有喜
發熱時不時發驚者痘在心經而出也乃爲吉兆
發熱時一日遍身卽生紅點稠密如蠶種樣摸過不礙手者凶
發熱時腹中大痛腰如被杖出痘乾燥者凶
發熱時頭面上有一片色如臙脂者凶已上皆決死醫鑑
加味敗毒散
柴胡前胡羌活獨活防風荊芥薄荷枳殼桔梗川芎天麻地骨皮各三分右剉作一貼宜加紫草蟬殼紫蘇麻黃葱白煎服表汗之本方除參苓恐助火也醫鑑
紅綿散
全蝎麻黃荊芥穗天麻甘草各五分右剉作一貼更加薄荷紫草蟬殼水煎服醫鑑
加味六一散
治熱毒太盛狂言煩渴及痘瘡紅紫黑陷滑石六兩硏水飛甘草細末六錢辰砂水飛三錢片腦三分別硏別入右和勻春秋以燈心煎湯調下夏月以新汲水調下三五歲兒服一錢十歲服二錢發熱之初用加味敗毒散調下能解毒稀痘出痘紅紫者亦效醫鑑
神解湯
治發熱欲出痘而腰痛者柴胡一錢半乾葛一錢麻黃白茯苓升麻防風各八分甘草五分右剉作一貼水煎服溫覆出汗不汗再進一服免出腎經之痘此法甚奇醫鑑
四物解肌湯
卽升麻葛根湯去甘草代黃芩也
凡傷寒瘡疹疑似未辨者以辛凉之劑調之卽此湯也綱目
出痘三朝
發熱一日卽出痘者太重二日卽出痘者亦重微微發熱三日後乃出痘者爲輕四五日身凉乃見痘者尤輕自出痘一日至二三日方齊凡痘出至足謂之出齊醫鑑
痘瘡初出與麻疹疿瘡略相似若根窠紅頂圓突堅實捫之礙手者痘也若根不紅頂虛軟略有淸水摸過不礙手者麻疹疿瘡也醫鑑
如發熱過三日瘡不出或不快出卽微發之用消毒飮化毒湯犀角消毒飮如瘡發後不多出卽加藥發之如一日二三服如加藥發後不多出卽瘡本稀不可更發也錢乙
痘先出者爲母後出者爲子孫母好子孫多則自然有不等者然亦無害
出速且密胸背尤多此乃毒盛宜服消毒飮解毒防風湯以防後日靑乾黑陷
出盛而內外壅熱煩渴譫狂宜用猪尾膏方見下
年壯皮厚痘難快出宜用透肌湯
痘出而被風寒復入者宜用加味四聖散或快癍散
頭面上忽生三五箇或只一箇高大紫黑儼似疔痘者名曰飛痘此最輕或只此一痘再不生痘入門
凡發熱一日卽見紅點此由毒氣太盛故出速宜用化毒湯加紫草紅花蟬殼凉血解毒醫鑑
凡痘出不快宜四聖散加味四聖散紫草飮及絲瓜湯之類醫鑑
一發便密如鍼頭形勢重者合輕其表而凉其內連翹升麻湯主之
瘡疹稠密身表熱急與鼠粘子湯以防後日靑乾黑陷綱目
痘出太盛恐入眼爲害宜消毒飮加酒炒芩連外用護眼膏入門
痘出不快宜樺皮飮子胡荽酒正傳
出痘時吉凶證
痘瘡始出如粟米大或如黍米大或如菉豆大似水珠光澤明凈者吉
痘一出卽變黑者腎證也此爲惡候保元湯方見下加紫草紅花救之
痘出紅赤以手摸過皮軟不礙指者名曰賊痘過三日變成水疱甚至紫黑疱此危證也保元湯加紫草蟬殼紅花解之已成水疱則保元湯加四苓散方見寒門利之此妙法也不然則遍身爪破赤爛而死
發熱出痘時頭面上有一片色如臙脂者凶
出痘時發紅癍如錦紋者六七日後決死急用化毒湯加紅花黃芩升麻救之變黑癍則卽死醫鑑
消毒飮
治痘不快出及胸前稠密急用三四服快透解毒神效鼠粘子二錢荊芥穗一錢生甘草防風各五分右剉作一貼水煎服或加山楂子酒芩紫草服或和犀角磨汁服尤佳醫鑑
化毒湯
治痘出不快且令稀少紫草茸一錢升麻甘草各五分右剉作一貼入糯米五十粒同煎服神效得效
犀角消毒飮
治痘疹未能快透或已出熱尙未解急服此藥鼠粘子二錢荊芥穗防風黃芩各一錢犀角屑甘草各五分右剉作一貼水煎服入門
解毒防風湯
凡痘出速且密或七日後壯熱毒盛氣弱聲瘂此藥主之防風一錢地骨皮黃芪白芍藥枳殼荊芥穗鼠粘子各五分右剉作一貼水煎服易老
透肌湯
治痘不快透紫草白芍藥升麻各一錢糯米五十粒右剉作一貼水煎服綱目
四聖散
治痘瘡出不快及倒靨紫草茸木通枳殼甘草各等分右爲麤末每一錢水煎服錢乙
疹痘最要大小分解錢氏四聖散用木通枳殼極好綱目
加味四聖散
治痘出不快或陷伏倒靨一切惡候紫草茸木通木香黃芪川芎人參甘草各四分蟬殼二分右剉作一貼入糯米百粒水煎服能養而發之入門
快癍散
治痘出不快或被風復入紫草茸蟬殼人參白芍藥各六分木通三分半甘草二分半右剉水煎服入門
紫草飮
治痘瘡出不快三四日隱隱將出未出紫草二兩細剉以百沸湯一大椀沃之以物蓋定勿令氣出候溫服半合或一合痘卽出本草
治痘紫草皆當用茸有發出之功今人用根反利大便大便泄者勿用辨疑
絲瓜湯
發痘疹最妙取絲瓜連皮子燒存性爲末砂糖溫水調下半匙許或以紫草茸甘草煎湯調服尤妙今人水煎服亦得
連翹升麻湯
治瘡疹一發便密如蠶種或如糠粃毒盛者卽升麻葛根湯方見寒門加連翹一味也正傳
鼠粘子湯
治痘疹稠密身表熱急用此以防後患地骨皮五分柴胡連翹黃芩黃芪各三分半鼠粘子當歸身甘草各二分半右剉作一貼水煎服東垣
樺皮飮子
治痘不快出樺皮剉濃煎汁飮之正傳
胡荽酒
治同上胡荽莖剉二兩以淸酒二升同煎令沸便以物蓋定勿泄氣候溫去滓噴一身令遍勿噴頭面以衣溫覆須臾痘子快出神效無莖則用子本草
又方
治痘出不快蒲萄硏酒飮之又食之盡出無生則用乾者
蟬殼三七箇水煮取汁服之本草
山楂子取肉爲末湯點服之得效
起脹三朝
起脹三朝毒盡浮於表蓋痘出三日後當潮起脹先出者先起後出者後起至五六日毒氣盡發於表觀痘虛實變毒淺深全在此關
顴上紅者終不起脹顴臉乃一身之主若顴上先脹者四肢必順顴上不脹遍體皆不脹
上體已脹下體緩慢者無害下體已脹上體緩慢者逆
起體時漿滯不行頂陷不起或風寒所剋俱宜水楊湯浴之方見下入門
凡起脹時毒盡在表須賴裏實則無虞苟略有瀉則內氣虛脫毒承虛內攻而瘡陷伏矣宜用固眞湯方見下
痘不起脹灰白頂陷者虛寒也宜內托散加丁香或酒調紫草膏若紫黑陷伏不起乃火盛血熱宜紫草湯調四齒散或獨聖散二方幷見下
起脹時有痘長大而紫黑名曰痘疔把住痘瘡令不起失治則死急用保元湯方見下加鼠粘子荊芥穗芩連幷酒炒外用銀簪挑破疔頭令父母吮去惡血或綿裹指甲搯去惡血蓋痘破而毒氣發泄故也仍用雄黃末一錢調臙脂汁令濃點疔痘上立見紅活雄黃拔毒臙脂活血也醫鑑
起脹時吉凶證
五六日頂尖滿起如鼓釘捫之礙指光澤明潤肥滿紅活者吉
出不快直待起脹時陸續出如粟米於痘空隙處圓凈者吉入門
起脹時根窠全不起頭面紅腫如瓠瓜之狀者凶
起脹時痘頂皆黑其中有眼如鍼孔者凶
起脹時遍身陷伏不起腹脹不食氣促神昏者凶醫鑑
內托散
活血均氣調胃補虛內托瘡毒使之盡出令易收易靨卽癰疽門十宣散加白芍藥一味也精義
若紅紫黑陷屬熱毒者去桂加紫草紅花黃芩若淡白灰黑陷伏屬虛寒者加丁香當貫膿而不貫膿者倍參芪當歸煎熟入人乳好酒溫服醫鑑
紫草膏
治痘疹不起脹白附子麻黃紫草茸甘草各五錢蟾酥一錢全蝎二十箇白殭蠶炒八箇右細末別將紫草一兩剉熬成膏又用蜜二兩入酒半盞煉過同紫草膏攪勻調藥末丸如皂角子大一歲兒半丸三歲兒一丸用之紅紫黑陷者紫草湯化下淡白灰陷者好酒化熱服醫鑑
又方
治痘不肥綻不起脹黃狗蠅四五枚溫酒硏服未綻再服冬月蠅在狗耳內可取用海藏
老桑樹內蠹蟲二三箇溫酒硏服未起再服
烹鼠水治不起脹雄鼠大者一枚去腸肚洗淨以水煮熟取汁服臘月者尤佳俗方
母酒能令痘肥脹取母酒和水猛煮以殺酒毒乃服之亦能補氣俗方
蕎麥麪能發起痘疹取細末作粥和砂糖服俗方
糯米能解痘毒令發起可作粥和砂糖服又云極好養胃氣本草
痘不起脹煮黍穰汁煮芸薹汁煮兎皮汁臘猪肉煮汁幷洗之本草
胡荽酒噴身能起脹方見上
貫膿三朝
貫膿三日胃氣升也痘以胃氣爲本胃之氣升騰化毒成膿自肌肉上貫起漸至頂尖充滿光潤者順
氣血大振毒漿已滿將欲收斂之時也
當結膿窠而不結由血熱相薄毒氣內外灌注必復入心宜用猪尾膏方見下
貫膿時九竅愼宜封閉飮食藥餌極忌寒凉疎淡之物若傷脾胃則淸氣下陷不能貫膿也入門
出痘歷七日當貫膿之時外若起脹而中空乾燥無膿血者死若略有淸水根窠紅活猶有生意用內托散方見上倍人參黃芪當歸煎入好酒人乳各半盞溫服此貫膿之巧法也醫鑑
九日十日回水之時元氣熏蒸眞陽運化其水自然消爍此循環之妙理也若未曾解毒則至此時水不能化反歸于胃胃病則不能貫膿成就或致吐瀉陷伏宜用定中湯方見下回春
痘七日後壯熱毒盛氣弱聲瘂宜用解毒防風湯方見上
貫膿時吉凶證
漿行疱裏肥滿黃色或蒼蠟色或黃綠色者吉若色淡者虛也保元湯方見下加乾薑肉桂糯米煎服
頭面先回漿四肢方纔起脹者吉
貫膿時或吐瀉不食乳食不化腹脹聲瘂寒戰咬牙痘爛無膿肌肉黑者凶入門
貫膿純是淸水皮白薄如水泡三四日遍身抓破而死
貫膿時遍身㧓破痘中乾枯全無血水皮白乾如豆殼者凶醫鑑
收靨三朝
收靨三日漿老痂結如果熟蔕落氣收血平光色始斂自上而下按之堅硬蒼蠟色或黃黑色或似紫紅蒲萄色者佳
當靨不靨謂之慢有毒盛不結痂者猪心龍腦膏最妙方見下有觸穢不收靨者異功散調四糞散最妙二方幷見下
寒戰咬牙足膝如氷耳尻反熱於起脹貫膿收靨時極忌乃氣血虛極宜保元湯方見下加桂甚者異功散救之方見下入門
痘痂不焦是內熱蒸於外散漫而行故也宜宣風散方見下導之生犀磨汁解之必着痂矣錢乙
當靨不靨發熱蒸蒸用甘露回天飮卽時熱退痘靨
外潰不結痂甄陶散糝之方見下回春
發膿窠不肯靨但調砂糖水與喫卽結痂綱目
痘疹膿而不焦此失淸凉之氣也如五穀得陽氣而成熟非凉風一至則不能實也天地嚴肅之氣一加則萬物秀而實矣與痘疹何異須察證候而淸凉之則瘡必卽痂矣當時淸凉飮子下之猪尾膏龍腦膏幷佳海藏
收靨時吉凶證
痂落從頭上至胸膈手腹腰足節節緩緩靨下者吉
靨謝後瘢紅者吉白無血色者過後亦死急用消毒飮二貼方見上後用補氣血養脾胃藥預防之
陰囊及足上先靨起者凶入門
將靨時其痘一時盡黑非靨也
火極攻裏卽凶回春
當靨時遍身臭爛如餠搭不可近目中無神者凶醫鑑
甘露回天飮
砂糖屑半盞入百沸湯一椀調服醫鑑
通治
痘瘡首尾宜保元湯爲主治
不快出不起脹不貫膿不收靨通用猪尾膏救之方見下
凡出痘起脹回漿貫膿頂陷不起漿滯不行俱以水楊湯浴之方見下
保元湯
人參二錢嫩黃芪甘草各一錢右剉作一貼入薑一片水煎服醫鑑
一二日初出乾紅少潤此毒尙淺宜用活血勻氣兼解毒之藥加白芍藥一錢當歸五分以活血加陳皮五分以勻氣加玄參鼠粘子各七分以解毒
二三日根窠雖圓而頂陷者爲氣虛弱血亦難聚宜加川芎官桂
四五日根窠雖起色不光澤爲氣弱血盛宜加白芍藥官桂糯米
五六日氣盈血弱色昏紅紫宜加木香當歸川芎
六七日不能成漿爲氣血少寒不能制宜加官桂糯米
七八日毒雖化漿而不滿宜加官桂糯米發陽助漿
八九日漿不冲滿氣弱而險宜加糯米以成漿
十一日十二日血盡漿足濕潤不斂者內虛也加白朮白伏苓助其收斂
十三十四十五日毒雖盡解或有雜證相仍只以此藥隨證加減不可用大寒大熱之劑恐致內損之患醫鑑
解毒
疎則無毒密則有毒急用凉藥解之雖數十貼不妨無害眼之患
密則毒甚宜以淸凉之劑解之酒炒芩連之類是也酒炒芩連能解瘡毒
痘初出如胸前稠密急服消毒飮方見上加山楂子酒黃芩紫草茸
痘出太多以犀角地黃湯方見血門加味犀角消毒飮加山楂子紫草茸糯米解之
痘毒攻脾則泄瀉浮腫攻肝則眼生翳膜攻腎則耳痛膿出攻肺則咳嗽痰盛綱目
初出狀如蚊咬色黑者毒氣與熱相薄也宜用人齒散猪尾膏方見下
毒鬱藏燥痰盛狂叫宜四齒散方見下加蟬殼黑陷驚狂譫妄宜加味六一散方見上或紫草燈心煎湯磨犀角玳瑁汁調服失治則不日聲瘂而死
毒入胃則腹上痘多靑紅紫色外證口角流涎者死入門
痘出初如蚊咬如蠶種或血紅一片不分地界毒氣太盛宜神功散解之回春
解痘毒宜解毒湯黑散子三豆飮絲瓜湯服朱砂法三方見上
加味犀角消毒飮
治痘疹毒氣壅遏未能勻透及口舌生瘡不能吮乳鼠粘子一錢二分甘草五分防風升麻各三分荊芥穗麥門冬犀角屑桔梗各二分右剉作一貼水煎服
神功散
治痘毒太盛以此解之毒氣卽散陷者卽起川芎當歸升麻甘草各六兩右爲麤末一起取東流水煎三次每次用水三椀文武火煎至一椀半濾下又煎二次共藥水四椀半聽用又用好朱砂四兩以絹袋懸入磁罐加煎藥水封固水煮盡爲度取出焙乾爲末以紙羅過聽用再以引經散用糯米二三合以紙包緊外用黃泥固濟入火煉紅冷定打碎取米黃色者用之白色者不用每服以朱砂一錢米末一錢煉蜜二匙好酒二匙百沸湯一小鍾共一處調勻用茶匙喂盡取效醫鑑
黑散子
解痘毒初出服此便消不出臘月猪糞甁子盛瓦片蓋口火煆存性放冷硏細每二錢新水調下類聚
辨痘吉凶
痘者痘也大小不一無妨惟欲圓滿硬實不宜虛軟陷伏
痘自頂額上陽位起且稠者固凶然遍身變壞獨頂額上不變則吉貫膿時變成水疱惟額上不破者可治收靨時敗證悉具惟頂額上未靨如舊者可生入門
頭粒尖而白根窠紅潤譬如一顆眞珠放在臙脂上故曰生頭粒紅紫地界不分譬如衃血猪肝故曰死回春
凡痘疹只出一般者善或二色三色相合而作者凶謂痘癍疹相合也海藏
痘脚稀疎根窠紅活不瀉不渴乳食不減四肢溫和身無大熱已上六證幷不服藥自愈正傳
痘不治證有七一者戞齒痘黑陷喉中涎喘二者憎寒困倦痘子縮伏三者瘡作坑內無膿血或作黑色疱四者痘癰變疳口臭齦爛牙落五者聲瘂氣噎或嚥藥腹中鳴六者痘初出半在皮膚帶紫黑色不出七者誤於疎轉氣瘂者
凡痘出前後心密及兩手心兩足心密者皆不治
不治證又有五一曰痒塌寒戰咬牙煩躁二曰紫黑色喘喝不寧三曰頭溫足冷悶亂欲飮四曰灰白色頂陷腹脹喘渴五曰目上視氣促泄瀉不止綱目
不治證又有六一者初出勇壯二者出如蠶種三者隨出隨沒四者如蚊蟲咬五者倒出六者飮水如促鼻回春
鼻燥有黑氣以手抭鼻孔者必死入門
辨痘輕重順逆
輕者作三次出大小不一頭面稀少根窠紅活肥滿光澤耳中無眼中無臍中無
重者一齊幷出密如蠶種稠密無縫身熱腹脹頭溫足冷渴瀉不止耳中有臍中有
輕變重者犯房室不忌口先曾渴飮冷水餌凉藥
重變輕者避風寒常和煖大便稠不燥渴忌生冷忌外人綱目
凡出痘收靨從頭至足爲順從足至頭爲逆頭脚齊出齊靨者險
輕者靨出俱從頭至足痘亦稀
重者稠密頭上未出未靨脚上先出先靨入門
身體溫煖者順寒凉者逆
能食大便實者順不能食大便利者逆正傳
瘡疹屬陽出則爲順故春夏爲順秋冬爲逆冬月腎旺又盛寒故病多歸腎變黑海藏
痘疹惟腎無候但見平證耳凉尻凉爲順若痘黑陷耳及尻反熱者爲逆
痘黑而忽瀉便膿血幷痂皮者順水穀不消者逆蓋瀉出痂皮根在內病出而安也水穀化者脾實故順水穀不化者脾虛故逆錢乙
一發出便密如鍼頭如蠶鍾如糠粃者重如浮萍不分箇數者逆
一發便出盡者必重痘挾疹者半輕半重瘡端黑如鍼孔者熱劇海藏
辨痘形色善惡
色者五藏精華紅黃綠者爲佳黃綠乃脾胃正色毒將出也淡紅者毒始出也鮮紅則爲血熱初起紫者大熱也全白者氣虛也灰白者血衰而氣滯也黑者毒滯而血乾也
痘色初出淡紅紅變白白變黃者吉初出鮮紅紅變紫紫變黑者逆
痘出色不紅潤者毒盛壅塞故也宜用紫草飮方見上外用芥子末塗脚心方見下入門
黑屬血熱凉血爲主四物湯方見血門加黃芩黃連紅花
白屬氣虛補氣爲主保元湯方見上去甘草加紫草
照燈影法
凡痘形色雖險若燈光影與痘根圓暈相爲周旋根窠紅活漿影深厚則皆可調治若根窠不紅不起血死不活漿無影者雖輕難治故白日亦必用麻油紙撚照之眼法神巧全在於此入門
辨痘虛實
吐瀉少食爲裏虛陷伏倒靨灰白色爲表虛二證俱見爲表裏俱虛幷用異功散救之方見下
不吐瀉能食爲裏實紅活凸綻無汗爲表實凉膈散方見火門加升麻乾葛紫草荊芥解之綱目
身熱無汗爲表實身凉多汗爲表虛便秘能食爲裏實吐瀉少食爲裏虛入門
表裏俱實者難出易靨表裏俱虛者易出難靨表實難出裏虛難靨入門
肺主氣氣不足則致三證自汗聲不出瘡頂陷塌宜保元湯方見上四君子湯方見氣門
心主血血不足則致三證灰白色根窠不紅不光澤宜芎歸湯方見婦人或四物湯方見血門加紫草紅花正傳
辨痘陰陽證
足脛冷腹虛冷糞靑色面晄白嘔乳食目睛靑脈沈數已上屬陰證不可服冷藥
足脛熱兩顋紅大便秘小便赤渴不止上氣急脈洪數已上屬陽證不可服熱藥正傳
痘瘡虛寒用異功散方見下實熱用凉膈散方見火門有起死回生之效
保護
痘瘡頻與乳食不受風冷可也
瘡變爲倒靨黑陷者由不愼風冷而不能食內虛所致也錢乙
痘瘡常令衣服適中溫凉處坐臥海藏
痘瘡宜善加調護使房室溫盎正傳
痘瘡當謹避風寒蓋內外熱蒸毛孔俱開易於感襲一有觸冒諸證隨作且靨落之後氣血大虛尤當謹於防避也醫鑑
飮食
痘以脾胃爲主自始至終以能食爲順又曰淡食爲佳
貫膿時宜食老鷄補氣收靨時宜食雄鴨收毒或精肥猪肉惟終始忌魚鯹以助痰滯氣故也
痘瘡忌食生冷肥膩鹽鹹茶醋酒葱蒜魚羊肉猪肝血枾棗飴糖特忌鷄鵝鴨卵烹食令兒目盲入門
勿食酸辣五辛葱蒜薑韭薤有毒之物恐熱毒熏肝生眼中翳障綱目
痘瘡首尾切不可飮冷水少與滾熟水則可
自發熱至收靨諸般血肉皆不宜食蓋助火邪滋熱毒故也若脾胃虛弱則止用鯗魚卽石首魚及精猪肉去盡脂肪淡煮少食以助滋味醫鑑
乳母當愼口不可令飢及受風寒必變黑歸腎難治海藏
嬰兒未能服藥則當兼治乳母令服藥釀乳以飼之俾其氣血淸和飮食有節投以調氣通榮之劑則瘡心肥滿光澤無陷伏之憂矣正傳
乳母食後須捏去宿乳令盡乃服藥卽仰臥霎時乃令兒吮其乳汁綱目
痘疹宜食物
宜食菉豆赤小痘黑豆雄猪肉山猪尤佳石首魚廣魚鰒魚薯蕷海松子葡萄栗子煨之佳蔓菁蘿葍苽葅軟白飯糯米粥泄瀉可食蕎麥麪起脹可食母酒起脹可食雪糕砂糖俗方
禁忌
痘瘡切忌諸般臭穢煎炒油煙父母行房梳頭等觸犯未發而觸則毒氣入心悶亂而死已發而觸則瘡痛如割以至黑爛切宜深戒得效
痘瘡勿親近狐臭漏腋房中淫慾及婦人月候醉酒葷穢硫黃蚊藥一切腥臊燒頭髮等氣綱目
痘瘡最怕穢惡之氣切忌外人及僧道看經往來蓋人之氣聞香則行聞臭則止故也
房內勿燒沈檀降眞龍腦麝香恐燥血正傳
痘自初至終父母切忌房事
痘瘡纔落肌肉尙嫩不可澡浴太早綱目
浴法
痘瘡因氣血虛弱或爲風寒所剋不能起脹成漿貫膿或枯燥陷伏俱宜水楊湯浴之入門
痘不起脹或陷伏宜用黍穰煮湯
胡荽煎湯芸薹煎湯兎皮毛煎湯臘猪肉煮湯馬肉煮湯猪馬無生肉則乾脯亦得皆可浴本草
水楊湯
楊柳五斤春冬用枝夏秋用葉洗凈搗碎取長流水一大釜煎六七沸去渣將三分之一注盆中先用保元湯方見上加川芎桂皮糯米煎服乃承熱洗浴良久以油紙撚點燈照之纍纍然有起勢陷處有圓暈紅絲此漿影也漿必滿足如不滿又如前浴弱者只浴頭面手足勿浴背如燈照而無起勢則必添湯久浴使透徹肌肉疎通內外令毒氣隨煖氣而發也此藥升提開豁萬竅枯者轉潤白者轉紅陷伏者自起矣冬寒則溫房內浴之入門
禳法
痘瘡觸犯穢汚痒痛者焚辟穢散熏之更以胡荽酒方見上化下蘇合香元方見氣門正傳
痘兒左右常令有胡荽氣能辟去穢惡之氣綱目
懸胡荽於房中且以胡荽酒噴床帳及衣被
常燒蒼朮猪蹄甲乳香以辟惡氣
穢汚毒氣入內成黑陷宜用再甦散入門
辟穢散
一名祛穢散亦名辟穢丹蒼朮細辛甘松川芎乳香降眞香右等分爲麤末烈火焚之正傳
再甦散
一名再甦丹明白礬地龍炒各等分右爲末每取五分以小猪尾血一橡斗許同新汲水調下入門
痘瘡諸證
有聲音咽喉痛腰腹痛驚搐嘔吐泄瀉痰喘煩渴腹脹自汗痒痛斑爛寒戰咬牙失血尿澁便秘倒靨黑陷護眼滅瘢凡二十一條
聲音
瘡已出而聲不變者形病也瘡未出而聲先變者氣病也正傳
聲出肺與心或感風寒或多啼氣噎不問痘已出未出失聲者身溫則解毒防風湯方見上身冷則內托散倍桔梗方見上
如漿滿聲瘂者肺氣絶也不治
痘出不好聲瘂者亦死入門
咽喉痛
痘出咽喉痛宜消毒飮方見上如聖飮得效
咽乾澁痛口爛齦腫乃心胃熱也宜如聖飮若水漿不入宜用紫雪方見火門
咽喉有毒飮食如鋸挫喉水漿不入或吐出或常乾嘔者危惟貫膿時見此證二便閉者反吉
痘毒入藏府咽喉閉塞宜用猪尾膏方見下入門
痘生於口舌瘡爛不能吮乳宜加味犀角消毒飮方見上得效
如聖飮
麥門冬桔梗各一錢鼠粘子甘草各五分右剉入竹葉三片同水煎服得效
腰腹痛
凡發熱欲出痘腰痛急服神解湯方見上出汗以痛止爲度免出腎經之痘
發熱時腹中大痛腰如被杖及出痘乾燥者死醫鑑
痘初出便作腰痛見紫黑點者多死正傳
痘瘡腹痛多是痘毒當臨證消息
痘疹必先腹痛蓋痘子先自腸胃中出然後發於外宜升麻葛根湯方見寒門加減紅綿散方見下綱目
發熱時腹痛或腹脹者由毒氣與外邪相薄欲出而不得出宜參蘇飮方見寒門去人參茯苓加縮砂表之醫鑑
收靨時腹痛不靨痛在中脘乃熱毒凝滯瘀血作痛宜手捻散回春
痘疹出不透腹痛甚或黑陷宜蟬退湯得效
手捻散
鼠粘子白芍藥大黃桃仁各六分紅花四分桂枝二分半右剉作一貼水煎服回春
蟬退湯
蟬殼二十一箇甘草一錢半右剉水煎服或爲末每一錢白湯調下腹痛立止而出透神效得效
驚搐
欲發瘡疹先身熱驚跳搐搦非驚風宜服發散藥加減紅綿散是也
痘毒驚搐心肝熱也瀉肝則風自去宜瀉靑丸方見五藏利小便則熱不炎宜導赤散方見五藏
先驚後痘者輕先痘後驚者逆入門
發熱時發驚者痘在心經而出也乃爲吉兆醫鑑
痘未出先發搐是兼外邪宜加減紅綿散如痘發稠密毒熱內熾或倒靨黑陷時作搐搦宜用猪心龍腦膏子方見黑陷正傳
加減紅綿散
麻黃荊芥穗全蝎天麻薄荷紫草茸蟬殼各五分右剉作一貼入葱白一莖同煎服入門
嘔吐
凡顯痘疹若自吐瀉者不可妄治而多吉謂邪氣上下皆出也易老
痘初熱吐瀉無妨痘出後忌之
吐瀉喘渴蛔蟲已出目直視大便流腸垢者死入門
痘出而吐者毒盛承火宜神功散方見上吐瀉幷作宜用定中湯回春
寒甚腹痛嘔逆下利宜理中湯方見寒門加木香丁香肉豆蔲煨醫鑑
定中湯
收斂胃氣止吐瀉神妙取眞正黃色土不雜沙石者一塊置塊內以百沸湯泡之以蓋合定候溫右用兩酒盞和水飛朱砂末五分水飛雄黃末一錢少加砂糖溫服二服立止回春
泄瀉
痘出後極忌泄瀉起脹時尤忌
痘瀉急用保元湯方見上加肉桂白芍藥煎服腸滑者肉豆蔲煨一箇乳香一豆大爲末糯米飮調下入門
痘出不光澤不起發根窠不紅或瀉而渴或腹脹或氣促是表裏俱虛宜異功散煎水呑下肉豆蔲丸
腹脹瀉渴乃胃中津液少也宜用木香散綱目
泄瀉頻多津液內耗血氣不榮其痘雖起發必不能靨宜木香散救之
起脹時泄瀉則內氣虛脫瘡必陷伏宜用固眞湯醫鑑
異功散
治痘靨之際頭溫足冷腹脹渴瀉如寒戰咬牙腹脹足冷過膝者用此救之木香當歸各三分半桂皮白朮白茯苓各三分陳皮厚朴人參肉豆蔲煨丁香各二分半附子炮半夏各一分半右剉作一貼入薑三棗二水煎服
此等證亦多屬熱不可不察有熱則不可用綱目
木香散
治痘瘡腹脹渴瀉木香丁香桂枝陳皮半夏赤茯苓人參訶子皮大腹皮前胡甘草各三分右剉作一貼薑三片水煎服
冷證可用有熱則不可用綱目
肉豆蔲丸
治痘疹泄瀉赤石脂白礬枯各七錢半白龍骨肉豆蔲煨訶子肉各五錢木香縮砂各三錢右爲末麪糊和丸黍米大溫米飮呑下一歲兒三十丸三歲兒百丸綱目
固眞湯
治痘瘡泄瀉黃芪人參白朮白茯苓白芍藥炒木香陳皮訶子皮肉豆蔲煨甘草灸各三分右剉作一貼入糯米五十粒同水煎服
糯米止泄瀉養胃氣最好醫鑑
痰喘
附咳嗽咳逆
痘出後痰盛喘急宜人參淸膈散前胡枳殼湯綱目
痘紫黑陷伏而痰盛先用抱龍丸方見上降痰醫鑑
痘痰用白附子杏仁煎水磨服切不可用二陳湯方見痰門燥胃中津液
貫膿時咳逆乃胃氣上越欲絶故也以眞黃土鼻邊聞之立止回春
痘疹咳嗽氣喘乃毒攻肺脹也胸高聲瘂者死
凡無痰而喘急不得臥者亦死入門
人參淸膈散
白朮黃芪紫菀地骨皮滑石各三分石膏桔梗甘草各二分人參黃芩桑白皮前胡當歸白芍藥知母赤茯苓各一分右剉作一貼水煎服綱目
前胡枳殼湯
前胡枳殼大黃赤茯苓甘草各六分右剉作一貼水煎服綱目
煩渴
痘瘡煩渴飮水渴轉甚者乃脾胃虛津液少也宜木香散方見上
一云脹渴瀉渴驚悸渴寒戰渴咬牙渴亦多屬熱不可不察若誤用則禍如反掌
當靨而不靨煩渴腹脹泄瀉頭溫足冷速與木香散救之
痘瘡煩渴切不可與冷水喫亦不宜與蜜水紅柿西瓜梨橘等冷物若冷毒內攻腹脹喘悶寒戰咬牙則難治綱目
痘瘡首尾不可飮冷水少與滾熟水則可若飮水過多濕損脾胃則氣血凝滯不散故瘡痂遲落而生癰腫也
痘瘡發渴乃氣弱而津液枯竭也宜保元湯方見上加麥門冬五味子煎服若不止參苓白朮散方見內傷加乾葛天花粉五味子煎服卽止醫鑑
痘渴宜紅花子湯加鼠粘子煎服雖口中如煙起卽解切不可用棗湯若大渴者定中湯方見上和砂糖服立止回春
痘瘡煩渴乃毒火炎上也宜烏梅湯甘草湯
飮水過多而尿少恐濕漬脾土成癰腫宜益元散方見暑門滲之
血虛痘黑火動發渴者難治凡虛證見渴者皆死入門
紅花子湯
治痘渴及痘不快出紅花子一合水煎服之正傳
烏梅湯
治同上黑豆菉豆各一合烏梅三箇右水煎服之入門
甘草湯
治同上甘草瓜蔞根各二錢右剉水煎服之入門
腹脹
腹脹由脾胃虛氣攻作也又脾虛則腹脹飮水多則亦作腹脹錢乙
痘瘡泄瀉毒陷腹脹酒調人齒散服之方見下醫鑑
痘病腹脹有二傷生冷而脹宜木香散方見上毒氣內陷而脹宜人齒散
腹脹不食神昏者死入門
自汗
痘瘡初起自汗不妨蓋濕熱熏蒸而起故也甚者當以參芪止之防其難靨
痘出後切忌汗多必難貫膿收靨急用保元湯方見上止之入門
痒痛
血不榮肌腠所以痒血和肌潤痒自不作
手足常搖動者將發痒也因食毒物及食鹽而痒四君子湯方見氣門加酒炒芩連大黃微潤之
痘疹出多身痛叫喚及煩躁脹痛宜小活血散
痘痒通用蟬退湯痒甚水楊湯浴之方見上
又法鹽和百草霜水拌略炒燒煙熏之痒立止又蜜水調滑石末鷄羽潤瘡上亦止
痛乃痘之善證初出時宜參蘇飮方見寒門輕者消毒飮方見上起脹貫膿時作痛不妨入門
凡痘痛不爲外寒所折而痛則必皮腠厚密難出爲痛寒折宜參蘇飮肉腠密宜小活血散
因食毒物作痒宜蟬退湯方見上百花膏正傳
痘痒難任宜糝敗草散方見下蕎麥粉亦好綱目
因虛發痒遍身爪破宜內托散方見上去桂倍白芷當歸木香氣行血運其痒自止醫鑑
痘瘡煩痛宜硝膽膏方見下仍用眞黃土細末糝之良
痘將靨乾硬而痛宜塗酥油潤之猪脂亦好海藏
收靨時遍身發痒爪破無膿如豆殼者死醫鑑
小活血散
白芍藥爲細末每一錢淡酒調下正傳
百花膏
白蜜略用湯和時時以鷄羽刷身上正傳
斑爛
痘毒出盛表虛難靨以致肌肉壞爛名曰斑爛膿不乾作痛宜敗草散或黃土細末糝之
暑月痘爛生蛆以帶葉柳枝鋪地上臥之或藉以芭蕉葉又以水楊湯方見上浴之入門
痘瘡斑爛煩痛或臭爛深坑不收口幷用硝膽膏海藏
痘瘡斑爛成片膿水不乾宜白龍散正傳
穢氣衝觸發痒爪破斑爛宜服內托散方見上外用祛穢散方見上焚熏醫鑑
擦破周身不能回水或痘靨濕爛淋漓粘淖幷宜甄陶散糝之最妙回春
遍身臭爛如餠搭目中無神者死入門
敗草散
多年蓋屋上爛草曬乾細末糝之若渾身瘡爛則攤於席上令坐臥其上此草經霜雪雨露感天地陰陽之氣善解瘡毒入門
硝膽膏
芒硝爲末調猪膽汁塗之無芒硝則焰硝亦可綱目
白龍散
黃牛糞曬乾火煆成灰取中心白者綿裹撲傅之正傳
甄陶散
新瓦硏爲細末羅過絹包裹撲患處若乾痂堆積內有窨膿以鴨卵淸調付回春
寒戰
痘瘡黑陷必寒戰蓋黑者歸腎水惡證也腎旺勝脾土不剋水故脾虛寒戰則難治錢乙
七日前寒戰者表虛也咬牙者內虛也七日後寒戰者氣虛也咬牙者血虛也氣虛用保元湯方見上加桂血虛用保元湯加川芎當歸醫鑑
當靨不靨泄瀉寒戰此屬虛寒宜異功散方見上醫鑑
咬牙
上下齒相磨切有聲謂之齘齒卽咬牙也亦曰戞齒類聚
傷寒論曰熱極口禁咬牙以大承氣湯方見寒門下之此熱入胃府也錢仲陽曰痘黑陷口噤咬牙以百祥丸下之此毒入腎藏也然則咬牙一證乃熱毒入藏府也百祥丸治戞齒甚妙然太峻宜代以加味宣風散二方見下綱目
失血
痘疹熱盛吐衄便尿失血幷宜犀角地黃湯方見血門
出痘時口鼻及耳血不止者死吐利不止二便下血者亦死醫鑑
痘爛煩痛小便澁而下血者中壞也不治海藏
起脹貫膿時便血而痘壞無膿者死又九竅流血者亦死入門
尿澁
痘疹小便澁者宜導赤散方見五藏海藏
痘毒內鬱當消息大小便如何如小便澁則通小便宜大連翹飮方見上大便秘則通大便宜四順淸凉飮方見火門
痘瘡不快煩躁咬牙尿澁宜用人參蟬蛻散紫草木通湯綱目
人參蟬蛻散
人參蟬殼木通白芍藥赤茯苓紫草茸甘草各五分右剉作一貼水煎服綱目
紫草木通湯
紫草茸木通人參赤茯苓糯米各四分甘草二分右剉水煎服入門
便秘
痘疹用藥固有權度大小二便不可不通一有秘結則腸胃壅遏脈結氣滯毒氣無從發泄目閉聲瘂肌肉黧黑不旋踵而變矣正傳
大便二日一便者爲順三四日不便爲秘一日三四便爲利入門
錢氏雖云瘡疹始終不可下若有裏證及大便結者安得不下當歸丸棗變百祥丸方見下四順淸凉飮方見火門選而用之海藏
痘熱壅盛便閉不通蜜皂丸導之或用油醬法潤之醫鑑
四五日不大便可用肥嫩猪肉白水煮熟與兒食之令藏府滋潤大便自通瘡痂亦易落最妙
當歸丸
治痘瘡大便秘結當歸五錢甘草二錢半黃連大黃各一錢半右各爲末先將當歸熬膏了乃入三味末和勻作丸菉豆大米飮呑下五七丸漸加服以利爲度海藏
蜜皂丸
蜜二三兩熬如飴糖入皂角末二錢和勻捻作小鋌子納穀道中今用熬蜜入猪膽汁皂角末和均作錠用之尤速效醫鑑
油醬法
治大便久不通香油淸醬各一合攪令十分和勻以小竹筒揷入肛門內取油醬灌入竹筒內令人吹之令漸入或以物推入肛內卽通俗方
倒靨
痘形陷伏倒靨者自其內傷氣虛而不能起發謂之陷伏當溫中托裏宜內托散保元湯二方見上自其外感及觸穢而言謂之倒靨當溫散寒邪宜調解散若觸穢則辟穢散方見上熏解之
當出不出當脹不脹當貫不貫當靨不靨勻謂之陷伏倒靨
痘出或爲風冷所折致氷硬宜調解散入門
痘白色將靨時如豆殼者因初起時飮水多其靨不齊俗呼爲倒靨但服實表之劑宜保元湯方見上
痘出不快及倒靨宜四聖散加味四聖散二方見上錢氏
調解散
靑皮陳皮桔梗枳殼當歸紫蘇葉半夏川芎紫草茸木通乾葛甘草各三分人參一分半右剉作一貼入薑三棗二水煎服入門
水楊湯
治陷伏倒靨不起浴之神效方見上
黑陷
痘變不過陷伏倒靨黑陷班爛四者而黑陷最危可不究諸
痘黑陷毒氣入裏心神昏悶宜猪尾膏
痘瘡黑陷毒鬱煩躁痰盛狂叫宜四齒散
觸犯穢汚毒入內黑陷者服再甦散焚辟穢散二方見上入門
痘疹重者十活四五黑者十難救一其候寒戰咬牙或身黃腫紫急以百祥丸或棗變百祥丸下之身熱氣溫欲飮水者可治如惡寒不已身冷出汗耳尻反熱者死蓋脾能勝腎故身熱欲飮水脾不勝腎故惡寒身冷腎主黑陷故也
未綻一齊黑者爲黑陷已綻而不齊黑者爲將靨錢乙
靑乾黑陷身不大熱大小便澁則是熱在內也宜用宣風散加味宣風散海藏
痘瘡初出光壯忽然黑陷心煩狂躁氣喘妄語或見鬼神不速治則毒入藏必死宜回生散龍腦膏子綱目
痘瘡黑陷宜加味四聖散更以胡荽酒噴其身二方見上若未效則用獨聖散甚則宜加味宣風散
痘黑倒陷猪尾膏龍腦膏子無比散無不驗活人
痘黑陷危惡至死宜四糞散海藏
黑陷狂躁煩渴熱毒太盛宜加味六一散方見上醫鑑
痘焦乾黑陷身熱如火宜用二角飮種杏
黑陷發搐目直喘急宜用周天散入門
痘瘡倒靨黑陷宜用麻黃湯本草
痘黑陷悶亂神昏者死又目閉無魂者死不治入門
猪尾膏
治痘瘡陷伏倒靨不起發或毒氣入裏黑陷危惡者龍腦一錢刺取小猪尾尖血和丸小豆大淡酒或紫草飮化下熱盛則新汲水化下神驗蓋猪尾無一時休息取振掉發揚之意也活人
四齒散
治痘不紅不起發或黑陷焦枯人齒猫齒狗齒猪齒各等分盛砂鍋內火煆候冷硏爲細末每取五分熱酒調下一二歲兒服二三分五六歲兒服四五分取效如神蓋黑證屬腎四齒亦屬腎故能發腎毒又猫齒能解熱毒若無猫齒只用人齒亦可但不如四齒全方入門
百祥丸
治痘紫黑陷伏寒戰口噤戞齒危證紅芽大戟不以多少陰乾漿水煮軟去骨曬乾復納汁中煮汁盡焙乾爲末右水丸黍米大每一二十丸硏脂麻湯下此方太峻宜代以棗變百祥丸加味宣風散錢乙
棗變百祥丸
治痘黑陷及大便秘結紅芽大戟去骨一兩大棗去核二十枚右水二盞同煎水盡爲度去大戟不用將棗肉作丸如上法服之蓋大戟性峻以棗變者緩其性也海藏
宣風散
治痘靑乾黑陷煩渴腹脹而喘二便赤澁乃熱蓄於內宜服黑丑四兩取頭末一兩半生半炒陳皮甘草各二錢半檳榔兩箇右細末二三歲兒服五分四五歲已上兒一錢蜜湯下錢氏
加味宣風散
治同上卽宜風散加靑皮二錢半也依上法服之先下黑糞次下褐糞後以四君子湯方見氣門加厚朴木香糯米煎服和胃良久糞黃瘡自微出又以胡荌酒方見上噴身卽發起得效
回生散
生人齒小兒齒自落者佳火煆硏爲細末每齒一箇作一服淡酒調下入麝香少許尤妙黑陷甚則用人齒五分羌活一錢穿山甲炮麝香各少許爲末每一錢麻黃薄荷湯調下一服便起凡人齒不可過用一錢過則陽盡出表急以四君子湯方見氣門加芎歸救之綱目
一名人齒散治痘出不快或倒靨黑陷入門
錢氏方用溫酒調下雲岐子方用升麻紫草湯調下凡痘瘡最怕麝香與酒氣然則只用紫草湯自好虞世
龍腦膏子
治痘瘡未透心煩狂躁氣喘妄語或見鬼神或已發而倒靨黑陷不速治則毒入藏必死梅花腦子一錢硏細滴猪心血和丸如豆子大每服一丸井華水化下心煩狂躁紫草湯化下黑陷溫淡酒化下服畢少時心神便定得睡瘡復透活
一名猪心龍腦膏活人
獨聖散
治黑陷氣欲絶穿山甲取前足及嘴上者炒硏爲末木香煎湯入酒少許調五分服入麝香少許尤妙入門
無比散
治黑陷焦枯熱毒內熾惡候朱砂二錢半牛黃麝香龍腦膩粉各二分半右爲細末新汲水入小猪尾血三五點同調服小兒二分半大兒五分得睡後利下惡物便安活人
四糞散
治倒靨黑陷危惡者童男黑猫黑犬黑猪各一俱取未破陽雄者先於重九日各置凈室中勿雜食收其屎陰乾至臘月初八日日未出時火煆存性爲細末每用一錢蜜水調下入門
一方倉卒無此藥只取無病小兒糞燒灰以蜜水調下正傳
一名無價散一名捷效化毒散
一名萬金散正傳
二角飮
治痘焦乾黑陷身熱如火犀角羚羊角各等分井水濃磨取汁服有回生之功種杏
周天散
治黑陷發搐目直喘急蟬殼五錢地龍一兩爲末每二錢硏乳香湯調下入門
麻黃湯
治倒靨黑陷麻黃去節五錢煎沸去上沫再煎去三分之一去滓承熱服神效本草
一方
治黑陷牛黃淸心元半丸井水調下方見風門
烹鼠水溫服俗方
護眼
痘瘡盛發先用此藥則痘不入眼面亦稀少宜用黃柏膏錢乙
痘出太盛恐入眼爲害宜消毒飮方見上加酒炒芩連桑白皮草龍膽煎服外塗臙脂膏
回漿時眼腫不能開者以水濕絹巾拭去膿屎略用手指攀開眼皮透一點風則不致生翳膜
眼角出膿太甚必損雙目宜淸解內毒以預方用消毒飮犀角地黃湯二方見上入門
黃柏膏
一名護眼膏一名神應膏黃柏一兩甘草四兩紅花二兩菉豆粉一兩半右爲末淸油調從耳前至于兩眼四畔厚塗之錢乙
臙脂膏
乾臙脂蜜調塗兩眼眶則痘不入眼
一方
痘初出鼠粘子爲末水調貼顖門上則痘不入眼蕭氏
滅瘢
痘纔着痂卽用菜子油卽蔓菁子不住潤之可揭則揭若不潤及遲揭則瘡痂硬必隱成瘢痕錢乙
痘成痂頻以酥油或白蜜潤之可揭卽揭血出無妨若乾硬必成瘢痕
痘將靨乾硬而痛宜以眞酥潤之無酥則猪脂煎汁代之得效
痘痂雖落其瘢猶黯肉起而或凹或凸當用滅瘢散蜆子水綱目
痘落後宜用滅瘢痕方羊𩩅骨髓一兩煉一二沸輕粉一錢右硏如膏每日塗瘡上
或用稀痘湯綱目
蜜陀僧末臨臥塗面明朝洗去本草
滅瘢散
韶粉一兩卽鉛粉輕粉二分半右硏細煉猪油調和塗瘢上日三次綱目
蜆子水
痘後以此洗面漸生肌肉無瘢痕取活蜆子不以多少以水養五日每日取此水常洗手面入門
稀痘湯
卽秘傳稀痘湯也凡痘收靨時取毋湯微溫洗面則無瘢痕洗半面則半面無瘢痕神效方見上俗方
痘後雜病
痘疹愈而再發或氣虛稟弱坐臥振搖者宜用保元湯方見上
愈後忽遍身靑黑口噤搐搦此氣虛感風宜用消風散方見頭部
愈後非時發搐目󰜅面赤乃心熱挾痰宜用抱龍丸方見上入門
愈後餘瘡塞鼻中不得睡臥宜用木筆花散得效
痘愈後心痛不可忍此餘毒歸心急服乳香散
痘愈後失音宜用天花散正傳
痘愈後餘毒成走馬疳牙齦腐爛宜付搽牙散
痘愈後咽喉腫痛宜服七味甘桔湯醫鑑
痘餘毒肝虛則入眼目肺虛則爲疥癬或爲癰癤而發在骨節腎之虛也發在肌肉脾之虛也或在筋或在頭或在面或牙齒疳蝕或咽喉腫痛宜服解毒藥消毒飮三豆飮之類二方見上海藏
木筆花散
辛夷花爲細末加麝香少許以葱白蘸入鼻中數次卽通得效
乳香散
乳香二錢水一盞煎服
天花散
天花粉桔梗白茯苓訶子肉石菖蒲甘草各等分右爲末用水調半匙在碗內外以小竹七莖黃荊七條縛作一束點火在碗內煎服正傳
搽牙散
白梅肉燒存性白礬枯各二錢半人中白煆五錢右爲細末先以韭菜根老茶濃煎水鷄羽蘸洗去腐爛惡肉至見鮮血乃付藥日三次爛至喉中者用小竹筒吹藥入雖牙齒爛落口脣穿破付藥皆愈但鼻梁發紅點則不可治醫鑑
七味甘桔湯
甘草桔梗各五分防風玄參鼠粘子升麻射干各三分右剉水煎服醫鑑
痘後諸疾
有痘後翳膜痘後癰癤痘後痢疾凡三條
痘後翳膜
痘後餘毒入眼生翳膜遮睛用瀉靑丸方見五藏大效初覺易治每取二丸或三丸以竹葉煎湯和砂糖化下微利神效東垣
痘疹入眼生翳膜宜密蒙花散通聖散活人
痘毒入眼生翳膜宜用蟬猪散半年內者一月取效一年者不治錢乙
痘後目生翳但活血鮮毒則疼痛自止翳膜自去
不宜點藥蓋毒氣自藏達外點藥攻逼反以爲害
無翳但眼目無光者過百日氣血復則自明
痘後眼腫痛或生赤脈或白膜遮睛四邊散漫者易治若暴遮黑睛多致失明宜用地黃散
食毒物睛凸出宜二仙散
眼腫突如桃者貼護眼膏方見上眼腫不開黃連末調鷄子淸貼兩太陽穴及兩足心入門
痘瘡入眼雖赤白障翳膜遮漫黑睛但瞳子不陷者可治宜用決明元
痘後生翳障宜用蟬菊散羌菊散得效
痘後生翳膜宜服通明散兼用吹雲散入耳又宜兎屎湯四皮飮諸方
密蒙花散
密蒙花靑箱子決明子車前子各等分右爲末取二錢用羊肝一大片薄批糝藥末濕紙裹煨熟空心以米泔嚼下活人
通聖散
白菊花菉豆皮穀精草各等分右爲末取一錢乾枾一箇米泔一盞同煎候泔盡只取柿食之日三活人
蟬猪散
蟬殼一兩猪懸蹄甲二兩入罐內鹽泥固濟燒存性羚羊角屑二錢半右爲細末一歲兒取三分三歲兒五分漿水調服日三夜一錢乙
地黃散
生地黃熟地黃當歸防風羌活蟬殼犀角木賊穀精草白蒺藜大黃各一錢玄參五分木通甘草各二分半右爲末每取五分以羊肝煮汁調服入門
二仙散
仙靈脾威靈仙各一錢右剉作一貼水煎服入門
決明元
石決明煆川芎黃柏各一兩蒼朮五錢右爲末以兎肝和丸菉豆大米泔下三十丸無兎肝代以羊肝得效
蟬菊散
蟬殼白菊花各一錢右入蜜少許水煎服之得效
羌菊散
治痘後生翳膜疼痛羞明羌活蟬殼蛇蛻防風甘菊穀精草木賊梔子白蒺藜大黃黃連甘草各等分右爲末每一錢淸米泔調下得效
通明散
當歸川芎赤芍藥生地黃防風乾葛甘菊天花粉蟬殼各二分半穀精草五分右剉作一貼水煎服醫鑑
吹雲散
黃丹水飛一錢輕粉三分龍腦一釐右爲末以鵝翎管吹入耳內如左眼病吹入右耳右眼病吹入左耳一日三次兼服通明散宜早治之久則難治醫鑑
兎屎湯
治痘後生翳障兎屎焙爲末每一錢茶淸調下最妙入門
四皮飮
治痘後生翳菉豆黑豆赤小豆水浸取皮各半錢新採桑白皮一錢右剉煎水調下蟬菊散最妙俗方
生桑白皮能瀉肺膜不生翳便退入門
點法
治痘後翳膜生鱔魚倒懸刺項下取血點翳上最妙直指
痘後翳雖云不宜點藥惟此最妙直指
痘後癰癤
凡痘癰必先手足及脈絡之處或有紅腫或有硬痛處皆發癰之兆也痘未愈則不須治
痘毒流注脈絡輕者結核瘡癤而已甚者頭面胸脇手足肢節焮腫作痛宜用消毒湯
痘癰膿血不收宜用斂肌散
痘後生疳瘡疥癬宜用金華散入門
痘疹餘毒未殄頭面身體多生癰癤宜用犀角化毒丹醫鑑
痘癰鍼後成疳蝕瘡膿水不止若不治則多潰爛筋骨終成廢人宜用雄黃散綿繭散綱目
痘癰初起紅腫時黑菉赤三豆醋浸硏取汁以鷄羽蘸刷上隨手退消神效
痘後癰毒腫痛宜消毒飮方見上必勝膏正傳
痘靨落後餘毒不盡變成癩癬苦痒臘猪油塗之神妙綱目
消毒湯
赤芍藥連翹各一錢甘草節桔梗各五分貝母忍冬草白芷瓜蔞根各三分右剉作一貼水煎服
此卽丹溪消痘癰方也
斂肌散
黃連黃柏地骨皮五倍子甘草各等分右爲細末乾糝之入門
金華散
黃丹黃柏黃連大黃黃芪各三錢輕分麝香各一錢右爲末乾糝或以猪脂調塗之入門
犀角化毒丹
治痘疹餘毒未解頭面身體多生癰癤或脣口腫破生瘡牙齦出血口臭桔梗一兩連翹玄參各六錢生乾地黃酒洗赤茯苓鼠粘子微炒各五錢焰硝犀角鎊甘草各三錢靑黛二錢右爲末蜜和每一兩分作二十丸每一丸薄荷湯化下醫鑑
雄黃散
石雄黃一錢銅綠二錢右爲末乾糝綱目
綿繭散
綿繭一箇須用出蛾空者以生白礬末塡滿其中炭火燒令礬汁盡取出硏細乾糝之綱目
必勝膏
馬齒莧擣取汁猪脂白蜜右等分合和熬膏塗之正傳
痘後痢疾
痘後下痢膿血或下腸垢宜用犀角地黃湯方見血門黃連阿膠元方見大便正傳
痘後下痢黃赤膿血宜服薤白湯入門
薤白湯
薤白切半盞豆豉一盞山梔子十枚去皮右水煮薤白爛去滓溫服入門
附孕婦痘瘡
孕婦發痘瘡宜罩胎散熱甚宜參蘇飮方見寒門瘡稠密宜內托散方見上倍芍藥當歸去桂加香附烏藥胎動宜安胎散正傳
罩胎散
赤茯苓白朮當歸赤芍藥柴胡乾葛人參桔梗條芩防風陳皮荊芥枳殼紫草阿膠白芷川芎縮砂甘草各三分右剉作一貼入糯米百粒柿蒂七箇苧根七寸瓜蔕一箇以銀器用荷葉蓋覆水煎空心服無銀器以砂罐煎之荷葉雖無不妨正傳
安胎散
人參陳皮大腹皮白朮當歸川芎白芍藥香附子童便炒縮砂紫蘇葉赤茯苓甘草各三分右剉作一貼入燈心七莖糯米百粒同煎服正傳
附癍疹
有色點而無顆粒者曰癍浮小而有顆粒者曰疹正傳
癍紅痕如錦紋或如蚊跡熱極則發疹者如粟米微紅隱隱皮膚不出作痒全無腫痛
麻子最小隱隱如麻子頂平軟不礙指卽有淸水痘多挾疹同出麻亦多挾疹同出故曰痘疹麻疹
痘屬五藏爲陰難出難靨麻屬六府爲陽易出易靨
麻毒原來只肺胃紅癍五六日方出狀如麻子遍身無空處初熱三日發出起脹共三日出而又沒沒而又出出沒一周時許重者遍身繃脹眼亦封閉有赤白微黃色不同仍要紅活最嫌黑陷
麻疹雜證與痘瘡大同但始終藥宜淸凉
麻疹以升麻葛根湯方見寒門加葱白紫蘇葉乃麻疹初起之神方也或用蘇葛湯亦佳或以加味敗毒散方見上表之汗後身凉紅痕自滅
麻不出而喘者死變成黑癍者亦死麻沒後餘毒內攻循衣摸床譫語神昏者亦死入門
麻疹當以葱白湯飮之其麻自出如渴只宜葱白湯以滋其渴使毛竅中常微汗潤澤可也過三日不沒者內有實熱犀角地黃湯方見血門解之醫鑑
癍駁疹毒之病是肺胃熱毒熏發於皮膚狀如蚊蚤所咬故謂之赤癍今俗謂之紅疫毒疫宜用葛根麥門冬散
蘇葛湯
紫蘇葉乾葛甘草各二錢白芍藥一錢半陳皮縮砂硏各五分右剉入葱白二莖生薑三片水煎服醫鑑
葱白湯
生葱去靑葉取白根連鬚不拘多少水煎取汁服醫鑑
葛根麥門冬散
石膏一錢葛根麥門冬各六分人參升麻赤茯苓赤芍藥甘草各三分右剉水煎服
單方
凡七十種
白礬
小兒臍瘡及臍中汁出不止枯白礬末糝之
初生兒有皮膜如石榴膜裹舌可以指爪刺破令血出以枯白礬末敷之若不摘去兒必瘂本草
伏龍肝
治小兒赤遊丹毒行於身上下至心卽死取爲細末芭蕉汁或鷄子白或井水調塗本草
胡粉
小兒卒患肚皮靑黑不急治卽死酒和胡粉塗腹上乾則再塗又用灸法資生
臘雪水
治小兒熱癎狂啼小溫飮之
赤遊丹毒取水塗之本草
焰硝
治小兒火丹毒取硝納湯中鷄羽頻頻塗上本草
地龍汁
治小兒熱病癲癎取少許飮之本草
藍葉汁
殺疳蟲治小兒壯熱疳取飮之亦治丹毒入內本草
黃連
殺疳蟲猪肚蒸搗爲丸服
亦治鼻疳鼻下作瘡取爲末付日三本草
蒲黃
治小兒虛熱蜜和作果食之甚益小兒本草
酸漿
小兒食之能除熱有益本草
王瓜
封臍治小兒痢疾良方王瓜藤經霜曬乾燒存性爲末香油調納臍中立效醫鑑
使君子
殺小兒疳蟲及蛔蟲寸白取中仁食之蟲卽下本草
天南星
治驚風聲瘂不能言及諸病後不能言南星一箇去皮臍泡爲末三歲兒半錢或一字以猪膽汁調下卽能言神效醫鑑
萹蓄
治小兒蛔蟲痛煮汁令濃飮之蟲卽下取汁煮粥服亦佳本草
苧根
治小兒惡毒瘡五色無常苧根煮湯浴日三四本草
五加皮
治小兒三歲不能行取皮細末每取一錢粥飮調次入好酒少許服日三便行走本草
竹葉
治小兒驚熱煎湯飮之
竹瀝尤好溫服一二合本草
柳絮
多積可作氈極柔軟宜與小兒臥極佳以其性凉故也本草
龜尿
治小兒龜背取尿摩背上卽差本草
鯽魚
小兒腦疳鼻痒毛髮作穗面黃羸瘦取膽滴入鼻中三五日差
頭瘡口瘡取頭燒灰爲末塗之本草
露蜂房
治小兒赤白痢燒爲末和飮服
大小便不通蜂房燒爲末酒和服一錢日二本草
鱉
小兒骨蒸勞瘦取肉作臛食之
小兒脫肛鱉頭燒爲灰付之本草
蟹
小兒解顱不合取蟹螯幷白芨末爛搗貼顖上顱卽合本草
蟬殼
主小兒驚癎夜啼身熱爲末和飮服
取殼水煎服出痘疹甚快本草
蠐螬
丹走皮中浸淫取蠐螬汁塗之良本草
烏賊魚骨
治小兒痢爲末以米飮調下本草
白殭蠶
治小兒客忤及臍風撮口口噤取二枚爲末蜜和付脣內卽差本草
蝸牛
入嬰兒驚風藥最勝細硏入藥和用本草
蟾蜍
治小兒疳殺蟲燒爲灰和米飮服
疳瘡臍瘡口瘡燒爲末付之本草
牡鼠肉
主小兒疳丁奚哺露以黃泥裹燒去骨取肉和五味作羹與食之勿食骨甚瘦人本草
雄鼠糞
治小兒齒不生取三七粒每日用一粒揩齒齦上二十一日齒當出其兩頭尖者是雄糞也本草
小鰕
小兒赤白遊疹丹毒取溝渠中小鰕生搗碎付之本草
蛇蛻
主小兒一百二十種驚癎燒灰服
身上諸瘡燒末猪脂調付本草
蜘蛛
主小兒大腹丁奚三年不能行者燒熟啖之本草
蚯蚓
治小兒丹毒流腫及月蝕瘡取地龍糞水和塗之妙本草
蜈蚣
初生小兒口噤不開不吮乳蜈蚣灸爲末猪乳二合調半錢灌服本草
水蛭
小兒丹毒及赤白遊疹用蜞鍼法取水蛭吮出惡血最妙本草
雀甕
治小兒慢驚天漿子卽雀甕白殭蠶全蝎各三枚爲末麻黃煎湯調服一字神效
驚癎取汁灌口中常服令兒無疾
撮口病取汁塗口傍卽差本草
蛙
治小兒熱瘡擣碎付之
赤白痢及泄瀉煩熱或煮或燒食之妙本草
壁錢
治小兒吐逆取二七枚煮汁飮之本草
栗毛殼
主小兒火丹及五色丹栗殼煮汁洗本草
葡萄
主痘疹不出食之盡出或硏酒服之亦佳本草
乾柿
和米粉作餻與小兒喫治秋痢本草
梨
治心藏風熱昏懵燥悶生梨取汁入米煮粥食之本草
治痰嗽喘梨去核入蜜愄食之醫鑑
脂麻
生嚼付小兒頭瘡良亦治軟癤
若客熱擣取汁飮之本草
赤小豆
治小兒丹毒及詐顋軟癤擣爲末和鷄子白塗之逐手卽消本草
蓼實
治小兒頭瘡搗爲末和鷄子白塗之本草
冬瓜仁
主慢驚風或末服或煎服皆效得效
薄荷
主小兒驚風壯熱又治風涎爲切要之藥水煮取汁飮本草
馬齒莧
主小兒疳痢煮熟和五味空心食之
痘後瘢痕及白禿瘡馬齒汁熬膏塗之妙本草
芥子
治痘出不快色不紅潤宜內服紫草飮方見上外用芥子爲末白湯調如膏塗兒脚心乾則再塗卽快出紅活入門
鷄腸草
治小兒赤白痢搗取汁一合和蜜服之甚良本草
水芹
治小兒暴熱及霍亂吐利搗取汁服之或煮取汁飮之本草
人爪甲
小兒初生便多驚剪取父母兩手爪甲燒爲灰麪糊和丸麻子大井水下一丸千金
亂髮灰
治小兒熱瘡取亂髮鷄子大於銚上熬令汁出塗之甚妙本草
鷄子
治小兒疳痢及休息痢鷄子和黃蠟作煎餠與食
頭身諸瘡鷄子殼末和猪脂付之本草
白鴨
主小兒熱驚癎頭生瘡腫取肉和葱豉煮汁飮之本草
鵝毛
取輕茸細毛夾布爲褥偏宜覆小兒兼辟驚癎蓋柔而性冷故也類聚
夜明砂
治小兒無辜疳及諸疳夜明砂炒爲末入飮食中任意與食本草
鸕鷀屎
主小兒疳蛔取屎硏爲末灸猪肉點與啖有奇效本草
鵪鶉
治小兒疳痢下五色取鵪鶉灸熟朝朝食之甚補下止痢本草
百舌鳥
治小兒久不語取肉灸食之本草
卽今之鸎也一名反舌綱目
麝香
主小兒驚癎及客忤取當門子一粒朱砂相似細硏熟水和灌下本草
牛黃
治小兒驚癎迷悶目直口噤取牛黃大豆許硏和蜜水灌之本草
熊膽
主小兒五疳殺蟲療疳瘡取兩大豆許和乳汁或竹瀝服之本草
阿膠
能育神凡小兒驚風後眼中瞳子不正者阿膠一倍人參半倍煎與服之本草
虎骨
水煮作湯浴小兒去瘡疥鬼疰驚癎
虎爪懸小兒臂上辟惡鬼
驚啼客忤虎眼睛爲末竹瀝調下本草
兎肉
臘月取兎肉作醬食去小兒豌豆瘡雖發亦稀少本草
猪乳汁
主小兒驚癎天弔取乳三合以綿纏浸入兒口令嚥之或和朱砂牛黃各少許尤效
小兒頭瘡猪膽汁付之
頭生白禿瘡臘猪屎燒末付之本草
狐陰莖
主小兒陰㿉卵腫取得煮灸任令食之本草
鍼灸法
小兒初生臍風撮口諸藥不效然谷鍼入三分或灸三壯立效三因
癲癎驚風神庭灸七壯鼻上入髮際三分宛宛中灸三壯炷如小麥大又取百會瘈脈綱目
癲癎瘈瘲兩蹻主之男陽女陰晝發治陽蹻申脈夜發治陰蹻照海各灸二七壯易老
急慢驚灸印堂
急慢驚風危極不可灸者先當兩乳頭黑肉上男左女右灸三壯
次灸髮際眉心顖會各三壯
手足大指當甲角以物縛兩手作一處以艾騎縫灸男近左邊女近右邊半甲半肉之間灸三壯先脚後手亦可治陰陽諸癎艾炷如小麥大得效
慢驚慢脾逆惡證候諸藥不效者如有太衝脈則取百會穴灸之神效直小
小兒卒然腹皮靑黑而死灸臍上下左右去臍各半寸幷鳩尾骨下一寸凡五處各灸五壯仍酒和胡粉塗腹上乾則易得效
小兒龜背灸肺兪膈兪各三五壯止炷如小麥得效
小兒龜胸取兩乳前各一寸五分上兩行三骨罅間凡六處各灸三壯炷如小麥春夏從下灸上秋冬從上灸下若不依此法灸之無效綱目
顖門不合臍上臍下各五分二穴各灸三壯灸瘡未發先合綱目
小兒癖氣中脘章門各灸七壯綱目
灸癖法穴在小兒背脊中自尾骶骨將手揣摸脊骨兩傍有血筋發動處兩穴每一穴用銅錢三文壓上穴上以艾炷安孔中各灸七壯此是癖之根貫血之所也回春
小兒瘧久不愈內庭灸一壯大椎百會各灸隨年壯綱目
小兒霍亂男左女右第二脚指上灸三壯卽愈得效
小兒雀目灸兩手大指甲後一寸內廉橫文頭白肉際各一壯
疳眼灸合谷一壯綱目
小兒脫肛灸尾骶骨尖上一壯又灸臍中三壯百會七壯綱目
湯液篇卷之一
湯液序例
採藥法
凡採藥時月多以二月八月採者謂春初津潤始萌未充枝葉勢力淳濃故也至秋枝葉乾枯津潤歸流於下今卽事驗之春寧宜早秋寧宜晩花實莖葉乃各隨其成熟爾歲月亦有早晏不必都依本文也本草
乾藥法
暴乾者於日中曬乾也陰乾者謂不露日暴於陰影處乾之爾今按採藥陰乾者皆多惡至如鹿茸雖稱陰乾皆悉爛令壞今火乾易得且良草木根苗陰乾皆惡九月已前採者悉宜日乾十月已後採者悉宜陰乾乃好本草
諸藥八月已前採者皆日乾火乾乃佳十月已後至正月採者乃可陰乾本草
諸筋肉非十二月採者幷宜火乾本草
三品藥性
上藥一百二十種爲君主養命以應天無毒多服久服不傷人欲輕身益氣不老延年者本上經
中藥一百二十種爲臣主養性以應人無毒有毒斟酌其宜欲遏病補虛羸者本中經
下藥一百二十五種爲佐使主治病以應地多毒不可久服欲除寒熱邪氣破積聚愈疾者本下經下品藥性專主攻擊毒烈之氣傾損中和不可常服疾愈卽止本草
六陳良藥
狼毒枳實橘皮半夏麻黃吳茱萸爲六陳皆欲得陳久者良其餘須精新也本草
麻黃荊芥香薷陳皮半夏枳實枳殼吳茱萸狼毒宜用陳久者入門
修製法
夫藥者治病之物蓋流變在乎病主治在乎藥製用在乎人三者闕一不可也東垣
酒能行藥勢故藥家多須以行其勢本草
凡病在頭面及手梢皮膚者須用酒炒欲其上騰也病在咽下臍上須用酒浸洗病在下者生用欲升降兼行者則半生半熟入門
大黃須煨恐寒傷胃氣也
川烏附子須炮以制毒也
黃柏知母下部藥也久弱之人須合用之酒浸暴乾恐寒傷胃氣也
熟地黃酒洗亦然
當歸酒浸助發散之意也
凡藥用火炮湯泡煨炒者製其毒也醋浸薑製酥灸者行經絡也
凡藥入肺蜜製入脾薑製入腎用鹽入肝用醋入心用童便入門
製香附子法必用童便浸一宿焙乾用否則性燥正傳
兼血以酒煮
痰以薑汁
虛以童便浸
實以鹽水煮
積以醋浸水煮
佐以木香散滯泄肺佐以沈香無不升降佐以小茴香可行經絡而鹽炒則補腎間元氣
當歸須用酒製痰以薑汁浸透者導血歸源之理也熟地黃亦然
痰病半夏爲主以生薑汁白礬湯浸制殺其辛味且造麯入藥尤佳
姙婦傷寒用半夏多泡遍數不損胎氣
遠志巴戟門冬蓮子烏藥之類不去心則令人煩躁
柏子仁大麻子益智草果之類不去皮則令人心痞
猪苓茯苓厚朴桑白皮之類不去皮則耗人元氣
當歸地黃蓯蓉酒洗去土則無滿悶
桃杏仁去雙仁及皮尖則不生疔癤
蒼朮半夏陳皮用湯泡洗去其燥性
麻黃泡去沫庶不煩心
人參桔梗常山去苗蘆則不嘔入門
芫花利水無醋則不能通
菉豆解毒帶殼不見功
草果消膨連殼則反脹
黑丑生利水
遠志苗毒逢
蒲黃生破血熟補血
地楡止血連梢則不止
陳皮理氣連白則補胃
附子救陰生用走皮風
草烏療痺生用使人蒙謂昏蒙也
川芎炒去油生用則氣痺痛
砒宜燒用
諸石宜煆過醋淬爲細末入門
火病黃連爲主略炒以從邪
實火以朴硝湯
假火以酒
虛火以醋
痰火以薑汁浸透炒
氣滯火以吳茱萸水炒
食積泄以黃土水炒
血痰癥瘕痛以乾漆水炒
下焦伏火以鹽水浸透焙
目疾以人乳浸蒸
天花粉以人乳汁蒸竹瀝曬過能去上焦痰熱又能止嗽潤肺
茯苓爲末於水中攪浮者去之是茯苓筋最損人目本草
兎絲子淘去沙土酒漬三五日取出蒸熟曬乾搗之易碎本草
神麯大豆黃卷澤蘭蕪荑殭蠶乾漆蜂房皆微炒本草
凡湯中用麝香犀角鹿角羚羊角牛黃蒲黃朱砂須細末如粉臨服納湯中攪勻服之本草
蝱蟲班猫之類皆去頭微炒乃入藥
朱砂爲衣法凡丸藥一兩以朱砂一錢爲率東垣
牽牛子一斤碾取頭末只四兩用之東垣
巴豆凡取仁二錢去膜心油取巴霜一錢重方爲定法永類
凡用芩連梔子知母之類在頭面手皮膚者須酒炒在中焦須酒洗之在下生用凡藥生升而熟降東垣
制藥方法
帝曰方制君臣何謂也岐伯對曰主病之謂君佐君之謂臣應臣之謂使非上中下三品之謂也帝曰三品何謂對曰所以明善惡之殊貫也內經
服餌之道當從此爲法治病之道則不必皆然以主病者爲君佐君者爲臣應臣之用者爲使皆所以贊成方用也王註
藥有君臣佐使以相宣攝合和宜用一君二臣三佐五使又可一君三臣九佐使也今按用藥猶如立人之制若多君少臣多臣少佐則氣力不周也序例
爲君者最多爲臣者次之佐者又次之藥之於證所主同者爲等分東垣
假令治風防風爲君治上焦熱黃芩爲君治中焦熱黃連爲君治濕防己爲君治寒附子爲君之類是也東垣
大槪君藥用十分臣藥用七八分佐藥用五六分使藥用三四分外有加減數同佐使入門
藥有陰陽配合子母兄弟根莖花實草石骨肉有單行者有相須者有相使者有相畏者有相惡者有相反者有相殺者凡此七情合和時視之當用相須相使者勿用相惡相反者若有毒宜制可用相畏相殺者不爾勿合用也序例
凡方家所云等分者非分兩之分謂諸藥斤兩多少皆同爾序例
凡言等分者分兩均等無異也養性補虛緩方皆然若治病急方必分君臣佐使也入門
丹溪曰予每治病用東垣之藥效仲景處方庶品味數少則藥力專精也
凡純寒純熱藥中須用甘草以緩其力寒熱相雜者亦用之以和其性入門
山梔無豉不吐不宣
麻黃無葱汗不發
大黃非枳實不通
附子無薑不熱
竹瀝非薑汁何以行經
蜜導非皂角何以通結
利藥不嫌生尤便於淸肌補湯須用熟最宜於養血入門
湯散丸法
藥性有宜丸者宜散者宜水煮者宜酒漬者宜膏煎者亦有一物兼宜者亦有不可入湯酒者幷隨藥性不得違越序例
凡丸散有云如細麻者卽胡麻也如黍粟亦然以十六黍爲一大豆也如大麻子者準三細麻也如胡豆者以二大麻子準之如小豆者今赤小豆也以三大麻子準之如大豆者以二小豆準之如梧子者以二大豆準之一方寸匕散蜜和得如梧子準十丸爲度如彈丸及鷄子黃者以十梧子準之本草
凡散藥有云刀圭者十分方寸匕之一準如梧桐子大也方寸匕者作匕正方一寸抄散取不落爲度也本草
一撮者四刀圭也十撮爲一勺十勺爲一合以藥升分之者謂藥有虛實輕重不得用斤兩則以升平之藥升方作上徑一寸下徑六分深八分本草
方寸匕又言刀圭者刀頭圭角些子而已正理
仲景言剉如麻豆大與㕮咀同意夫㕮咀古之制也古者無鐵刃以口咬細令如麻豆爲粗末煎之使藥水淸飮於腹中則易升易散也此所爲㕮咀也今人以刀器剉如麻豆大此㕮咀之易成也㕮咀之藥取汁易行經絡也東垣
散者細末也不循經絡止去膈上病及藏府之積氣氣味厚者白湯調下氣味薄者煎之和渣服東垣
去下部之疾其丸極大而光且圓治中焦者次之治上焦者極小用稠麪糊者取其遲化直至下焦也或酒或醋取其收其散之意也犯南星半夏欲去濕者以生薑汁以制其毒也稀麪糊爲丸取其易化也水浸宿蒸餠者取易化也滴水丸者又易化也煉蜜丸者取其遲化而氣循經絡也蠟丸者取其難化而旋旋取效也東垣
大抵湯者蕩也去久病用之散者散也去急病用之丸者緩也不能速去之取徐緩而治之之意也東垣
丹卽丸之大者也入門
七方
七方者大方小方緩方急方奇方偶方複方也入門
君二臣三佐九卽大方也君一臣二卽小方也補上治上制以緩卽不厭頻而小乃緩方也補下治下制以急卽不厭頓而多乃急方也奇方卽一物三物而爲方也偶方卽二四六八十而爲偶也複方卽合二三方爲一如通聖散之類是也入門
君一臣二制之小也君一臣三佐五制之中也君一臣三佐九制之大也內經
君一臣二奇之制也君二臣四偶之制也君二臣三奇之制也君二臣六偶之制也故曰去咽嗌近者奇之遠者偶之汗者不以奇下者不以偶補上治上制以緩補下治下制以急急則氣味厚緩則氣味薄適其所至此之謂也註曰奇謂古之單方偶謂古之複方也內經
君一臣三佐九制之大也遠而奇偶制大其服也大則數少少則二之腎肝位遠服湯散不厭頓而多
君一臣二制之小也近而奇偶制小其服也小則數多多則九之心肺位近服湯散不厭頻而少
治主以緩緩則治其本治客以急急則治其標東垣
治消渴甘露飮子爲散時時以舌舐之取膈上停留此制之緩也
治心煩朱砂安神丸如黍米大津唾下十餘丸此近而奇偶制小其服也
治臊臭瀉肝湯柴胡爲君佐以龍膽苦寒澤瀉車前鹹寒平淡多用水煮頓服之此制之急也
治陰虛滋腎丸黃柏爲君知母爲臣桂少許爲使丸如鷄頭大空心沸湯下百丸此遠而奇偶制大其服也東垣
十二劑
藥有宣通補泄輕重澁滑燥濕此十者藥之大體而本經都不言之後人亦所未述遂令調合湯藥有昧於此至如宣可去壅卽薑橘之屬是也通可去滯卽通草防己之屬是也補可去弱卽人參羊肉之屬是也泄可去閉卽葶藶大黃之屬是也輕可去實卽麻黃葛根之屬是也重可去怯卽磁石鐵粉之屬是也澁可去脫卽牡蠣龍骨之屬是也滑可去着卽冬葵楡皮之屬是也燥可去濕卽桑白皮赤小豆之屬是也濕可去枯卽紫石英白石英之屬是也序例
藥有十劑今詳之惟寒熱二種何獨見遺如寒可去熱卽大黃朴硝之屬是也熱可去寒卽附子官桂之屬是也今補此二種以盡厥旨東垣
斤兩升斗
古秤惟有銖兩而無分名今則以十黍爲一銖六銖爲一分四分成一兩十六兩爲一斤雖有子穀秬黍之制從來均之已久正爾依此用之本草
古之方劑錙銖分兩與今不同云銖者六銖爲一分卽二錢半也二十四銖爲一兩也云三兩者卽今之一兩云二兩者卽今之六錢半也東垣
參同契註曰數乃積小以成大故十粉曰丸一丸如黍一黍餘曰刀圭六十四黍爲一圭十黍爲累十累爲銖兩銖四累爲錢十錢爲兩八銖爲錙說文六銖爲錙監韻八兩爲錙皆僞也三錙爲一兩是二十四銖也十六兩爲一斤斤有三百八十四銖正理
云水一升者卽今之一大盞也東垣
用水一盞卽今之白茶盞也約計半斤之數餘倣此正傳
奪命丹銅綠一字古今醫鑑化生丸卽此方其銅綠二分半乃知一字爲二分半也四分爲銖三銖卽一錢二分半也六銖二錢半也十二銖爲五錢二十四銖爲一兩
凡云一字者卽二分半也銅錢一箇皆有四字四分之則一字卽二分半也入門
沈存中得漢之權量其量六斗六升當今之一斗七升九合也其重一兩當今之六銖也愚今於紹興斗中二升七合折古之一斗也大略是四分之一耳凡言一升若用二合半則庶幾焉活人
煮藥法
病人服藥必擇人煎熬制度令親信恭誠至意者爲之煎藥銚器除油垢腥膩必用新淨甜水爲上量水多少斟酌以慢火煎熬分數用紗濾去渣取淸汁服之無不效東垣
凡煎煮藥法須用銀石器微火熟煮不可太猛表汗下之藥每服煎至八分對病藥煎至七分滋補藥煎至六分不可極乾亦不可猛火驟乾恐傷藥力去滓服後留滓再煎得效
補湯須用熟利藥不嫌生補藥用水二盞煎至八分或三盞煎至一盞利藥一盞半煎至一盞或一盞煎至八分入門
補藥欲熟多水而小取汁瀉藥欲生少水而多取汁東垣
若治至高之病加酒煎去濕以生薑補元氣以大棗發散風寒以葱白去膈上病以蜜東垣
古方用藥一劑而用水少者今當只以藥五錢水一盞半爲率作一服也活人
主病藥宜先煎如發汗則先煎麻黃一二沸然後入餘藥同煎服止汗先煎桂枝和解先煎柴胡傷風先煎防風傷暑先煎香薷傷濕先煎蒼朮餘倣此入門
服藥法
黃帝曰有毒無毒服有約乎岐伯曰病有久新方有大小有毒無毒固有常制矣大毒治病十去其六常毒治病十去其七小毒治病十去其八無毒治病十去其九穀肉果菜食養盡之無使過之傷其正也內經
若用毒藥療病先起如黍粟病去卽止不去倍之不去十之取去爲度本草
病在胸膈以上者先食後服藥病在心腹以下者先服藥而後食病在四肢血脈者宜空腹而在旦病在骨髓者宜飽滿而在夜本草
病在上爲天煎藥宜武宜淸服宜緩飮
病在下爲地煎藥宜文宜濃服宜急飮易老
在上不厭頻而少在下不厭頓而多少服則滋榮於上多服則峻補於下東垣
大凡服藥寒藥熱飮熱藥寒飮中和之劑溫而服之種杏
服湯令溫熱易下冷則嘔湧本草
若嘔吐難納藥者必徐徐一匙而下不可太急也入門
補腎之藥必須五更初未言語前服之蓋人五更初腎氣開纔一言語咳唾腎氣卽合當腎開時靜默進藥功效殊勝直指
五味藥性
尋萬物之性皆有離合虎嘯風生龍吟雲起磁石引鍼琥珀拾芥漆得蟹而散麻得漆而湧桂得葱而軟樹得桂而枯戎鹽累卵獺膽分杯其氣象有相關感多如此類其理不可得而思之序例
毛羽之類皆生於陽而屬於陰鱗介之類皆生於陰而屬於陽所以空靑法木故色靑而主肝丹砂法火故色赤而主心雲母法金故色白而主肺雄黃法土故色黃而主脾磁石法水故色黑而主腎序例
黃帝曰五味陰陽之用如何岐伯對曰辛甘發散爲陽酸苦涌泄爲陰鹹味涌泄爲陰淡味滲泄爲陽六者或收或散或緩或急或燥或潤或耎或堅以所利而行之調其氣使之平也內經
辛散酸收甘緩苦堅鹹耎毒藥攻邪五穀爲養五果爲助五畜爲益五菜爲充氣味合而服之以補精益氣此五者有辛酸甘苦鹹各有所利或散或收或緩或急或堅或耎與軟同四時五藏病隨五味所宜也內經
陰之所生陰爲五藏本在五味陰之五宮傷在五味五味者雖口嗜而欲食之必自裁制勿使過焉過則傷其正也內經
夫五味入胃各歸其所喜攻酸先入肝苦先入心甘先入脾辛先入肺鹹先入腎久而增氣物化之常氣增而久夭之由也內經
氣增不已益歲年則藏氣偏勝氣有偏勝則有偏絶藏有偏絶則有暴夭者故曰氣增而久夭之由也絶粒服餌則不暴亡斯何由哉無五穀味資助故也復令食穀其亦夭焉內經註
辛能散結潤燥苦能燥濕軟堅酸能收緩收散甘能緩急鹹能軟堅淡能利竅東垣
五味之用酸束而收斂鹹止而軟堅甘上行而發苦直下而泄辛橫行而散東垣
藥本五味入五藏而爲補瀉辛散謂散其表裏怫鬱之氣也酸收謂收其耗散之氣也淡滲謂滲其內濕利小便也鹹軟謂軟其大便燥結之火熱也苦泄謂瀉其上升之火也甘緩謂緩其大熱大寒也入門
味過於酸肝氣以津脾氣乃絶味過於鹹大骨氣勞短肌心氣抑味過於甘心氣喘滿色黑腎氣不衡味過於苦脾氣不濡胃氣乃厚味過於辛筋脈沮弛精神乃殃是故謹和五味骨正筋柔氣血以流腠理以密如是則長有天命內經
五味不欲偏多故酸多則傷脾苦多則傷肺辛多則傷肝鹹多則傷心甘多則傷腎此五味剋五藏乃五行自然之理也內經
五辣者蒜辣心薑辣頰葱辣鼻芥辣眼蓼辣舌也綱目
氣味升降
陽爲氣陰爲味陰味出下竅陽氣出上竅內經
味厚者爲陰薄爲陰之陽氣厚者爲陽薄爲陽之陰味厚則泄薄則通氣薄則發泄厚則發熱內經
淸陽出上竅濁陰出下竅淸陽發腠理濁陰走五藏淸陽實四肢濁陰歸六府內經
味有質故下流於便寫之竅氣無形故上出於呼吸之門陽爲氣氣厚者爲純陽陰爲味味厚者爲純陰故味薄者爲陰中之陽氣薄者爲陽中之陰陰氣潤下故味厚則泄利陽氣炎上故氣厚則發熱味薄爲陰少故通泄氣薄爲陽少故汗出發泄謂汗出也內經註
天有陰陽溫凉寒熱是也溫熱者天之陽凉寒者天之陰也
地有陰陽辛甘淡酸苦鹹是也辛甘淡者地之陽酸苦鹹者地之陰也
輕淸成象味薄細茶之類本乎天者親上也
重濁成形味厚大黃之類本乎地者親下也
味之薄者爲陰中之陽味薄則通酸苦鹹平是也
味之厚者爲陰中之陰味厚則泄酸苦鹹寒是也
氣之厚者爲陽中之陽氣厚則發熱辛甘溫熱是也
氣之薄者爲陽中之陰氣薄則發泄辛甘淡平凉寒是也東垣
淡爲五味之本故本草不言淡然其藏府則同也入門
苦藥平升微寒平亦升甘辛藥平降東垣
淸陽發腠理淸之淸也淸中淸者淸肺以助天眞
淸陽實四肢淸之濁也淸中濁者榮華腠理
濁陰走五藏濁之淸也濁中淸者榮養于神
濁陰歸六府濁中濁者堅强骨髓東垣
風升生
味之薄者陰中之陽也味薄則通
防風升麻羌活柴胡葛根威靈仙細辛獨活白芷桔梗鼠粘子藁本川芎蔓荊子秦芃天麻麻黃荊芥薄荷前胡東垣
熱浮長
氣之厚者陽中之陽氣厚則發熱
附子烏頭乾薑生薑良薑肉桂桂枝草豆蔲丁香厚朴木香白豆蔲益智川椒吳茱萸茴香縮砂玄胡索紅花神麯東垣
濕化成
其兼氣溫凉寒熱以胃應之其味甘辛鹹苦以脾應之
黃芪人參甘草當歸熟地黃半夏蒼朮白朮陳皮靑皮藿香檳榔蓬朮三稜阿膠訶子杏仁桃仁麥芽紫草蘇木東垣
燥降收
氣之薄者陽中之陰氣薄則發泄
茯苓澤瀉猪苓滑石瞿麥車前子木通燈心五味子桑白皮白芍藥犀角天門冬烏梅牧丹皮地骨皮枳殼琥珀連翹枳實麥門冬東垣
寒沈藏
味之厚者陰中之陰味厚則泄
大黃黃柏草龍膽黃芩黃連石膏生地黃知母防己茵蔯牡蠣瓜蔞根朴硝玄參山梔子川練子香豉地楡東垣
用根梢法
凡諸藥根在土者中半以上者氣脈上行以生苗者爲根中半以下者氣脈下行以入土者爲梢病在中焦者用身蓋上焦用根下焦用梢者根升而梢降故也東垣
大凡藥根有上中下人之身半以上用頭在中焦則用身身半以下則用梢
凡用藥以頭身梢分爲上中下用者乃述類象形也
當歸一物頭止血上行身養血中守梢破血下流
黃芩上截虛者以降肺火下截實者以瀉大腸火防風桔梗之類亦然正傳
五臟補瀉
虛則補其母實則瀉其子假如肝乃心之母心虛當補肝脾乃心之子心實當瀉脾餘經倣此難經
肝膽味辛補酸瀉氣溫補凉瀉
心小腸味鹹補甘瀉氣熱補寒瀉三焦命門補瀉同
脾胃味甘補苦瀉氣溫補寒瀉
肺大腸味酸補辛瀉氣凉補溫瀉
腎膀胱味苦補鹹瀉氣寒補熱瀉東垣
補瀉在味隨時換氣東垣
心
溫用當歸芍藥吳茱萸肉桂蒼朮白朮石菖蒲凉用犀角生地黃牛黃竹葉朱砂麥門冬黃連連翹補用遠志茯神天麥門冬兎絲子人參金銀箔炒鹽瀉用黃連苦參貝母前胡鬱金
小腸
溫用巴戟茴香烏藥益智凉用茅根通草黃芩天花粉滑石車前子補用牡蠣石斛甘草梢瀉用葱白蘇子續隨子大黃
肝
溫用木香肉桂半夏肉豆蔲陳皮檳榔蓽撥凉用鱉甲黃芩黃連草龍膽草決明柴胡羚羊角補用木瓜阿膠川芎黃芪山茱萸酸棗仁五加皮瀉用靑皮芍藥柴胡前胡犀角秦皮草龍膽
膽
溫用橘皮半夏生薑川芎桂皮凉用黃連黃芩竹茹柴胡草龍膽補用當歸山茱萸酸棗仁五味子瀉用靑皮柴胡黃連木通芍藥
脾
溫用香附子縮砂薑桂木香肉豆蔲益智藿香丁香附子凉用梔子黃連石膏白芍藥升麻連翹黃芩苦茶補用人參黃芪白朮茯苓陳皮半夏乾薑麥芽山藥瀉用巴豆三稜枳實赤芍藥大黃靑皮神麯山楂子
胃
溫用丁香白豆蔲草豆蔲乾薑厚朴益智吳茱萸凉用石膏連翹滑石升麻乾葛天花粉梔子黃芩補用白朮山藥蓮實芡仁白扁豆人參黃芪縮砂瀉用巴豆大黃枳實芒硝厚朴牽牛子
肺
溫用陳皮半夏生薑款冬花白豆蔲杏仁蘇子川椒凉用知母貝母瓜蔞仁桔梗天門冬片芩梔子石膏補用人參黃芪阿膠五味子天門冬沙參山藥鹿角膠瀉用葶藶子桑白皮防風杏仁麻黃枳殼紫蘇葉
大腸
溫用人參薑桂半夏木香胡椒吳茱萸凉用黃芩槐花天花粉梔子連翹石膏補用罌粟殼五倍子牡蠣肉豆蔲木香訶子瀉用芒硝大黃續隨子桃仁麻仁枳殼檳榔葱白牽牛子
腎
溫用沈香兎絲子附子肉桂破故紙柏子仁烏藥巴戟凉用知母黃柏牧丹皮地骨皮玄參生地黃補用熟地黃枸杞子鹿茸龜板五味子肉蓯蓉牛膝杜沖瀉用澤瀉茯苓猪苓琥珀木通腎本無實不可瀉用茯苓澤瀉只伐其邪水邪火也
膀胱
溫用茴香烏藥肉桂沈香吳茱萸凉用生地黃防己黃柏知母滑石甘草梢補用益智菖蒲續斷瀉用車前子瞿麥滑石芒硝澤瀉猪苓木通
命門
溫用附子肉桂破故紙茴香沈香烏藥乾薑凉用黃柏梔子柴胡知母滑石芒硝補用肉蓯蓉沈香黃芪肉桂兎絲子破故紙瀉用烏藥枳殼大黃芒硝黃柏梔子
三焦
溫用附子破故紙當歸熟地黃兎絲子吳茱萸茴香凉用知母草龍膽木通車前子地骨皮黃柏梔子補用人參黃芪乾薑甘草白朮桂枝益智瀉用黃柏梔子猪苓澤瀉赤茯苓大黃檳榔
諸經引導
引經藥太陽經手羌活足黃柏
太陰經手桔梗足白芍藥
陽明經手白芷升麻足石膏
少陰經手獨活足知母
少陽經手柴胡足靑皮
厥陰經手柴胡足靑皮東垣
歌曰小腸膀胱屬太陽藁本羌活是本鄕三焦膽與肝包絡少陽厥陰柴胡强大腸陽明幷足胃葛根白芷升麻當太陰肺脈中焦起白芷升麻葱白鄕脾經少與肺經異升麻兼之白芷詳少陰心經獨活主腎經獨活加桂良通經用此藥爲使更有何病到膏肓東垣
肝引經柴胡川芎行上靑皮行下
膽引經柴胡川芎行上靑皮行下
心引經獨活細辛
少腸引經藁本羌活行上黃柏行下
脾引經升麻酒白芍藥
胃引經葛根升麻白芷行上石膏行下
肺引經白芷升麻葱白
大腸引經葛根升麻行上白芷石膏行下
腎引經獨活肉桂鹽酒
膀胱引經藁本羌活行上黃柏行下
心包引經柴胡行上川芎靑皮行下
三焦引經柴胡川芎行上靑皮行下回春
附子爲百藥之長通行諸經入門
頭痛須用川芎
頂巓痛須用藁本
肢節痛須用羌活
腹痛須用芍藥惡寒加桂惡熱加黃柏
飮水多須用白朮茯苓猪苓
氣虛恍惚須用茯神
心下痞須用枳實黃連
肌熱須用黃芩
腹脹須用厚朴
脇下痛寒熱須用柴胡
脾胃有濕痰怠惰須用白朮
破滯氣須用枳殼
破滯血須用桃仁蘇木
血不足須用甘草
去痰須用半夏熱加黃芩風加南星
寒痰痞塞須用陳皮白朮
腹中窄狹須用蒼朮
調氣須用木香
補氣須用人參
和血須用當歸
下焦濕熱幷膀胱有火邪須用酒洗防己草龍膽黃柏知母
內傷虛汗須用黃芪
上焦熱須用片芩
中焦濕熱須用黃連
去滯氣須用靑皮
渴須用乾葛茯苓
嗽須用五味子
喘須用阿膠
宿食不消須用黃連枳實
胸中煩熱須用梔子
水瀉須用白朮茯苓芍藥
氣刺痛須用枳殼
血刺痛須用當歸
瘡痛須用黃連黃芩黃柏
眼痛須用黃連當歸幷酒製
小便黃須用黃柏
小便澁數須用澤瀉
腹中實痛須用大黃芒硝
小腹痛須用靑皮
莖中痛須用甘草梢
胃脘痛須用草豆蔲
凡用純寒純熱必用甘草以緩其力寒熱相雜亦以此調和之東垣
服藥食忌
凡服藥不可多食生胡荽及蒜雜生菜又不可食諸滑物果實等又不可多食肥猪犬肉油膩肥羹魚膾腥臊等物服藥通忌見死屍及産婦淹穢等事本草
服諸藥不可多食醋
大都服藥通忌生菜本草
有朮勿食桃李雀蛤胡荽大蒜靑魚鮓
有半夏菖蒲勿食飴糖羊肉海藻
有地黃勿食葱蒜蘿葍
服地黃何首烏人食蘿葍則能耗諸血令人髭髮早白
有何首烏勿食無鱗魚
有巴豆勿食蘆筍羹野猪肉及醬豉冷水
有黃連桔梗勿食猪肉服黃連不得食猪肉若服至三年不得食猪肉一生
黃連又忌冷水
胡黃連忌猪肉食之則漏精
有細辛勿食生菜
有藜蘆勿食狸肉
有牡丹勿食生胡荽
有商陸勿食犬肉
有常山勿食生葱生菜一作菘菜
有朱砂空靑勿食生血物
有茯苓勿食醋酸物一云忌米醋蓋服茯苓人喫醋則前功俱廢
有甘草勿食菘菜海藻猪肉一云服甘草而食菘卽令病不除
有鱉甲勿食莧菜今取鱉甲細剉置水濕處卽變生鱉是其驗也
有天門冬勿食鯉魚服天門冬誤食鯉魚中毒浮萍解之
有水銀輕粉忌一切血
銀忌一切血
陽起石忌羊血
服黃精人禁食梅實
有牛膝勿食牛肉
當歸惡熱麪
烏頭天雄忌豉汁
牧丹皮忌蒜
有桂勿食生葱
有麥門冬勿食鯽魚
厚朴忌豆食之者動氣
威靈仙忌茗及麪湯
有蒼耳忌食猪肉米泔
乾漆忌油脂
枸杞與乳酪相惡
龍骨忌魚
麝香禁食大蒜
破故紙忌羊肉
蓮花忌地黃蒜
杏仁忌粟米
蜜忌葱及萵苣
猪肉殺藥猪膏忌烏梅
餌藥之人食鹿肉必不得藥力蓋鹿恒食解毒草能制諸藥耳恒食名草者葛花鹿葱白藥苗白蒿水芹甘草蒼耳薺苨
凡使一切角大忌鹽本草入門
忌銅鐵藥
凡藥不得見銅鐵氣者緣肝氣惡之也得效
黃柏地黃之類俱忌鐵器蒸搗何歟曰地黃黃柏皆腎經藥也錢仲陽曰腎有補而無瀉又曰虛者補其母實者瀉其子所以忌鐵器者防其伐木瀉肝恐子能令母虛也竟無他說正傳
桑白皮忌鐵與鉛不可近之桑枝同
桑寄生忌鐵以銅刀剉
地黃勿犯銅鐵器令人腎消幷髮白男損榮女損衛
菖蒲不可犯鐵令人吐逆宜以銅刀或竹刀刮切
益母草忌鐵切用銀竹刀煎用銀磁器
木瓜勿令犯鐵及鉛宜以銅刀削皮
石榴皮葉根幷勿令犯鐵
何首烏忌銅鐵以苦竹刀切
香附子於石臼中搗勿令犯鐵用之切忌
茜根勿犯鐵與鉛以銅刀剉
玄參勿令犯銅鐵餌之噎人喉喪人目
牧丹皮採根以銅刀劈去骨
杜仲瓦上乾於木臼中搗則忌鐵明矣
知母黃柏幷勿令犯鐵器
知母桑白皮天麥門冬生熟地黃何首烏俱忌鐵器用竹刀切之犯鐵則必患三消
肉豆蔲勿令犯銅
忍冬草忌犯鐵
柴胡忌銅鐵
沒石子勿令犯銅鐵
白馬莖以銅刀劈破忌犯鐵
草龍膽忌鐵以銅刀刮
桃奴以銅刀刮取肉
骨碎補以銅刀削去毛
地骨皮忌鐵
猪苓以銅刀削去黑皮用之
凡修治一切角大忌鹽本草入門
相反藥
相反爲害甚於相惡者謂彼雖惡我我無忿心猶牛黃惡龍骨而龍骨得牛黃更良此有以制伏故也相反者則彼我交讐必不宜合今畫家用雌黃胡粉相近便自黯妬粉得黃卽黑黃得粉亦變此蓋相反之證也本草
人參丹參沙參苦參玄參紫參細辛芍藥皆與藜蘆相反
半夏瓜蔞貝母白斂白芨俱與烏頭相反
大戟芫花甘遂海藻皆與甘草相反
石決明反雲母
硫黃反朴硝
烏頭反犀角
人參反五靈脂
水銀反砒礵
巴豆反牽牛
丁香反鬱金
牙硝反三稜
官桂反石脂
狼毒怕密陁僧
醋不可與蛤肉同食相反
猬皮與桔梗麥門冬相惡
牛乳與酸物生魚相反令人腹中結癖
藜蘆反酒
葱與蜜相反食之殺人一云燒葱和蜜食則促人氣必殺人
韭不可與蜜同食相反
黃顙魚反荊芥同食卽殺人卽鮎魚之類也本草入門
不見火藥
桑寄生勿令見火
檳榔勿經火恐無力若熟使不如不用
茵蔯勿令見火
蛇含草勿犯火
丁香不見火一云諸香幷勿見火本草入門
漬藥酒法
凡漬藥酒皆須細切生絹袋盛之乃入酒密封經春五夏三秋七冬十日視其濃烈便可漉出取淸服之滓可暴燥爲麤末更漬飮之本草
一甁酒浸麤末藥三兩爲正俗方
水部
天一生水故以水爲首
凡三十三種
論水品
水者日常所用人多忽之殊不知天之生人水穀以養之水之於人不亦重乎故人之形體有厚薄年壽有長短多由於水土之不同驗之南北可見矣食物
凡井水有遠從地脈來者爲上有從近處江河中滲來者欠佳又城市人家稠密溝渠汚水雜入井中成醶用須煎滾停頓一時候醶下墜取上面淸水用之否則氣味俱惡而煎茶釀酒作豆腐三事尤不堪也雨後井水渾濁須擂桃杏仁連汁投水中攪留少時則渾濁墜底矣食物
凡諸飮水療疾皆取新汲淸泉不用停汚濁煖非直無效固亦損人宜愼之本草
井華水
性平味甘無毒主人大驚九竅出血亦主口臭好顔色洗目膚翳及酒後熱痢此井中平朝第一汲者本草
井華水者天一眞精之氣浮結于水面故可取以烹煎補陰之劑及修煉還丹之用今好淸之士每日取以烹春茗而謂淸利頭目最佳其性味同於雪水也正傳
井華水服藥煉藥幷用之投酒醋令不腐本草
寒泉水
卽好井水也性平味甘無毒主消渴反胃熱痢熱淋兼洗漆瘡利大小便本草
其井水新汲未入缸甕者爲新汲水取其淸潔無混雜之氣故用以煎煮藥劑也正傳
能解合口椒毒下魚鯁本草
菊花水
一名菊英水性溫味甘無毒療風痺及眩冒除風補衰令人好顔色久服延年不老本草
南陽酈縣北潭水其源悉芳菊生被崖水爲菊味故居民飮此水者無不壽考本草
蜀中有長壽源其源多菊花而流水四季皆菊花香居人飮其水者壽皆二三百歲故陶靖節之流好植菊花浸水烹茶期延壽也正傳
臘雪水ᄢᅴ
性冷味甘無毒治天行時氣瘟疫酒後暴熱黃疸解一切毒又洗眼去熱赤本草
臘雪水大寒水也雨下遇寒氣凝而爲雪其花六出稟六一之正氣也入門
藏淹一切果實良
春雪有蟲不堪收本草
春雨水
卽正月雨水也以器盛接煎藥服之令人陽氣上升入門
正月雨水夫妻各飮一杯還房當卽有子神效本草
其性始得春升生發之氣故可以煮中氣不足淸氣不升之藥也正傳
淸明水及穀雨水味甘以之造酒色紺味烈可儲久食物
秋露水
性平味甘無毒止消渴令人身輕不飢肌肉悅澤朝露未晞時拂取用之
在百草頭露愈百疾
柏葉上露主明目
百花上露令人好顔色本草
繁露水者是秋露繁濃時露也作盤以收之食之延年不飢本草
秋露水者稟收斂肅殺之氣故可以烹煎殺祟之藥及調付殺癩蟲疥癬諸蟲之劑也正傳
冬霜
性寒無毒團食之主解酒熱酒後諸熱面赤及傷寒鼻塞本草
暑月疿瘡赤爛和蚌粉付之立差
日未出時以鷄羽掃取收磁甁中時久不壞本草
雹
主醬味不正取一二升納甕中卽如本味食物
夏氷
性大寒味甘無毒去煩熱食譜云凡夏用氷只可隱映飮食令氣冷不可打碎食之當時暫快久皆成疾本草
方諸水
性寒味甘無毒主明目定心去小兒熱煩渴
方諸大蚌也向月承取得二三合水亦如朝露也本草
梅雨水
性寒味甘無毒主洗瘡疥滅瘢㾗澣衣去垢如灰汁是五月雨水也本草
半天河水
性平一云微寒一云寒味甘無毒治心病鬼疰狂邪氣惡毒能殺鬼精恍惚妄語此竹籬頭及高樹穴中盛天雨水也皆可飮幷洗諸瘡本草
長桑君授扁鵲飮以上池之水乃竹籬藩頭管內之積水耳取其淸潔自天而降未受下流汚濁之氣故可以煉還丹調仙藥之用也正傳
屋霤水
主洗犬咬瘡以水澆屋簷承取用之又以水滴簷下令土濕取土付犬咬瘡卽差
有大毒誤食必生惡瘡本草
茅屋漏水
殺雲母毒煉雲母時用之本草
玉井水
性平味甘無毒久服令人體潤毛髮不白出諸有玉處山谷中山有玉則草木潤猶潤於草木何況於人乎今人近山多壽者豈非玉石之津乎本草
碧海水
性小溫味鹹有小毒煮浴去風瘙疥癬飮一合吐下宿食臚脹
當取大海中味鹹色碧之水本草
千里水
性平味甘無毒主病後虛弱揚之萬過煮藥禁神皆驗
長流水卽千里水也二水皆堪盪滌邪穢煎煮湯藥禁呪鬼神本草
千里水從西來者謂之東流水取其性快順疾速通關下膈也食物
長流水者但取其流長而來遠耳不可泥於千里也以其性遠而通達歷科坎已多故取以煎煮手足四末之病道路遠之藥及通利大小便之用也正傳
江河之水夏秋大雨後山谷中蟲蛇之毒從流而下人馬飮之多斃不可不知食物
甘爛水
治霍亂及入膀胱治奔豚
作甘瀾水法取水斗許置大盆中以杓揚之數百遍水上作珠子五六千顆撆取用之一名百勞水本草
此水與月窟水同取其味甘溫而性柔故可以烹傷寒陰證等藥也正傳
逆流水
逆流水者卽倒流水也乃慢流廻瀾之水也以其性逆而倒流故取以調和發吐痰飮之劑也正傳
倒流水者取其回旋留止上而不下也本草
順流水
其性順而下流故取以治下焦腰膝之證及通利二便之用也正傳
急流水
卽湍上峻急之流水也以其性速急而達下故特取以煎熬通利二便及足脛以下之風藥也正傳
溫泉
主諸風筋骨攣縮及皮膚頑痺手足不遂大風疥癬者入浴浴乾當虛憊可與藥食補養本草
溫泉性熱有毒切不可飮患疥癩及楊梅瘡者飽食入池久浴得汗出乃止旬日諸瘡皆愈食物
下有硫黃卽令水熱硫黃主諸瘡病水亦宜然水有硫黃臭故愈風冷爲上本草
冷泉
俗謂之椒水主偏頭痛背寒火鬱惡寒等證浴之皆差
下有白礬故水味酸澁冷冽於七八月時浴之切不可夜浴夜浴必死俗方
漿水
性微溫味甘酸無毒止渴霍亂泄利解煩去睡本草
粟米新熟白花者佳本草
卽俗間煮粟米粥淸也本草
熟水漬生米爲之味酢夏月浸井中如氷冷北方飮以祛暑杜註
地漿
性寒無毒解中毒煩悶又解諸毒山中有毒菌人煮食必死又楓樹菌食之令人笑不止亦死惟飮地漿皆差餘藥不能救矣本草
掘黃土地作坎以水沃其中攪令濁俄頃取淸飮之本草
潦水
仲景方治傷寒發黃麻黃連翹湯以潦水煎服取其味薄而不助濕也入門
潦水又名無根水山谷中無人迹處新土科凹中之水也取其性不動搖而有土氣內存故可以煎熬調脾進食補益中氣之劑也正傳
生熟湯
味鹹無毒以炒鹽投中飮之一二升吐出宿食惡毒之物欲爲霍亂吐盡便愈本草
人大醉及食苽果過度以生熟湯浸身湯皆爲酒及苽味本草
百沸湯半椀新汲水半椀合和名曰陰陽湯卽生熟湯也醫鑑
河水與井水合用亦名陰陽湯回春
熱湯
性平味甘無毒主忤死及霍亂轉筋
助陽氣行經絡患冷痺人以湯渫脚至膝厚覆汗出佳本草
熱湯須百沸過若半沸則食之病脹食物
麻沸湯
漚麻汁主消渴取其氣薄而泄虛熱也入門
卽靑麻煮汁也入門
繰絲湯
無毒主蛔蟲此煮繭汁爲其殺蟲故本草
又主消渴口乾此物屬火有陰之用能瀉膀胱中相火引淸氣上潮于口煮湯飮之或繭殼絲綿湯飮之亦效
甑氣水
主長毛髮以物承取沐頭令髮長密黑潤朝朝取用本草
銅器上汗
銅器蓋食上汗滴食中令人發惡瘡內疽本草
炊湯
經宿洗面無顔色洗體則成癬本草
六天氣
服之令人不飢長年美顔色本草
陵陽子明經言春食朝霞日欲出時向東氣也秋食飛泉日欲沒時向西氣也冬食沆瀣北方夜半氣也夏食正陽南方日中氣也幷天玄地黃之氣是爲六氣本草
人有急難阻絶之處用之如龜蛇服氣不死昔人墮穴中其中有蛇每日如此服氣其人依蛇時節日日服之漸覺體輕啓蟄之後人與蛇一時躍出焉本草
土部
土爲萬物之母故以土次之
凡十八種
伏龍肝
性微溫味辛一云鹹無毒一云性熱微毒主衄血吐血崩漏便血尿血能止血消癰腫毒氣催生下胞及小兒夜啼本草
此是竈中對釜月下黃土也經十年以上竈下掘深一尺下有眞土紫色者可用以竈有神故號爲伏龍肝也本草
東壁土
性平一云溫無毒主治脫肛溫瘧及泄利霍亂本草
東壁常先得曉日晎灸日者太陽眞火火生之時其氣壯故不取南壁而取東壁土也先見日光處刮取用之本草
多年被煙熏者尤好入門
西壁土
主嘔吐噦逆等疾令氣下行也取日西時所照壁上土用之入門
好黃土
性平味甘無毒主泄痢赤白腹內熱毒絞痛本草
又解諸藥毒及中肉毒合口椒毒野菌毒本草
亦解食牛馬肉及肝中毒本草
凡土三尺已上曰糞三尺已下曰土當去上惡物勿令入客水乃爲眞土本草
土地主斂萬物毒治癰疽發背及卒患急黃熱盛本草
赤土
止一切失血殺精物辟鬼魅塗牛馬辟瘟疫本草
卽今好赤土也本草
白堊
性溫一作平味苦辛一作甘無毒能澁腸止痢本草
一名白善土不可久服傷五藏令人羸瘦本草
卽今畵工所用白土也火煆硏鹽湯飛過曬乾用入門
唐海金沙
主通利小腸
有草初生作小株才高一二尺七月採暴乾以紙襯擊取其沙落紙上旋收用之本草
井底沙
性至冷主湯火燒瘡痛及蝎螫鬼魘本草
六月河中熱沙
主風濕頑痺不仁脚冷癱瘓取沙日暴令極熱伏坐其中冷卽易本草
道中熱塵土
主夏月熱暍死者本草
土蜂窠上土
主腫毒亦主蜘蛛咬本草
鍜鐵竈中灰
主癥瘕堅積
療暴癥兼得鐵力以療暴癥本草
冬灰
性溫味辛消黑子疣贅不可廣用爛人皮肉本草
一名藜灰燒諸蒿藜煉作之此浣衣黃灰爾本草
諸灰一烘而成冬灰則經三四月方徹故其性尤烈本草
桑柴灰
療黑子疣贅功勝冬灰本草
小豆赤者同煮服大下水腫本草
桑薪灰純者入藥絶奇本草
百草灰
主腋臭及金瘡五月五日承露取一百種草陰乾燒作灰也本草
百草霜
無毒治熱毒消積化滯止暴瀉痢婦人月候不調崩中漏下橫生逆産胞衣不下本草
局方誤以鐺墨爲百草霜惟黑奴丸兩用之此竈額上墨又名竈堗墨
深村久竈額上墨佳止血爲最要入門
鐺墨
主蠱毒中惡血暈亦塗金瘡生肌止血然愼勿塗面墨入肉如印卽鐺下墨也本草
梁上塵
性微寒一云平無毒主中惡鼻衄小兒軟瘡又主金瘡本草
一名懸龍尾又名烏龍尾入門
須取去煙火遠高堂殿上者拂下篩用之本草
穀部
天地間養人性命者惟穀耳備土之德得氣中和故其味淡甘而性和平大補而滲泄乃可久食而無厭是大有功於人者也綱目
凡一百七種
胡麻
性平味甘無毒益氣力長肌肉塡髓腦堅筋骨潤五藏本草
補髓塡精延年駐色醫鑑
患人虛而吸吸加胡麻用之序例
一名巨勝一名方莖葉名靑蘘本生胡中形體類麻故曰胡麻又八穀之中最爲大勝故名巨勝本草
服食則當九蒸九暴熬搗餌之其性與茯苓相宜久服能辟穀不飢本草
胡麻巨勝諸家之說不一止是今黑脂麻更無他義衍義
胡麻卽胡地黑芝麻耳湯淘去浮者酒蒸半日曬乾舂去麤皮微炒用之入門
靑蘘音箱
補腦髓堅筋骨
卽胡麻葉也甚肥滑亦可以沐頭本草
胡麻油
性微寒一云大寒主天行熱秘腸內結熱殺蟲本草
利大腸胞衣不落摩瘡腫惡瘡生禿髮本草
是胡麻生笮油也若蒸炒則可供作食及燃燈不入藥用也本草
白油麻
性大寒無毒滑腸胃通血脈行風氣潤肌膚本草
油麻有二種白者潤肺黑者潤腎本草
白油麻與胡麻一等但以色言之今人止謂之脂麻生則寒炒則熱本草
葉
搗和漿水取汁沐頭去風潤髮本草
油
性大寒一云冷無毒下三焦熱毒氣通大小腸滑骨髓困脾藏本草
治蛔心痛殺一切蟲付諸瘡疥癬本草
搗脂麻壓笮爲油生笮者入藥炒熟者可供食一名香油本草
牙齒病幷脾胃疾人切不可喫本草
陳油煎膏生肌長肉消癰腫補皮裂本草
麻子或云
性平一云寒味甘無毒補虛勞潤五藏疎風氣治大腸風熱結澁利小便療熱淋通利大小便不宜多食滑精氣痿陽氣本草
早春種爲春麻子小而有毒晩春種爲秋麻子入藥佳本草
入足太陰手陽明經入門
汗多胃熱便難三者皆燥濕而亡津液仲景以麻仁潤足太陰之燥乃通腸也湯液
麻仁極難去殼水浸經三兩日令殼破暴乾新瓦上挼取仁用一云帛包浸沸湯中湯冷出之垂井中一夜勿令着水次日日中取出暴乾就瓦上挼去殼簸揚取仁粒粒皆完本草
麻蕡
性平味辛有毒破積止痺散服多食令人見鬼狂走本草
一名麻勃此麻花上勃勃者七月七日採良本草
葉
主蛔蟲煮湯沐頭髮長潤本草
根
主産難衣不出破血下石淋煮取汁服之本草
故麻鞋底
主霍亂及解食牛馬肉中毒又解紫石英毒本草
一名千里馬取故破者用本草
路傍棄草鞋鼻繩亦名千里馬治難産用之良方
故魚網
主魚鯁在喉不下本草
大豆
性平味甘一云鹹無毒補五藏益中助十二經脈調中煖腸胃久服令人身重本草
豆有黑白二種黑者入藥白者不用但食之而已本草
穭豆
性溫味甘無毒調中下氣通關脈制金石藥毒生田野小而黑本草
色黑而緊小者爲雄豆入藥尤佳本草
豆性本平而修治之便有數等之效煮汁甚凉去煩熱解諸藥毒作腐則寒而動氣炒食則熱投酒主風作豉極冷黃卷及醬皆平大抵宜作藥使耳本草
穭豆卽雄黑豆也腎之穀也腎病宜食入門
豆黃
味甘主胃中熱止腹脹消穀去腫除痺本草
大豆黃卷
性平味甘無毒主久風濕痺筋攣膝痛除五藏胃中結聚本草
黃卷是以生豆爲糵待其芽出便暴乾取用入藥微炒本草
卷糵長五分者破婦人惡血産婦藥中用之本草
赤小豆
性平一云微寒一云溫味甘酸無毒主下水排癰腫膿血治消渴止泄利小便下水腫脹滿本草
消熱癰腫散惡血本草
小豆性逐津液主水氣脚氣方最要行水通氣盪脾之劑久服令人黑瘦枯燥入門
入藥宜用早種色赤者晩種者力弱本草
赤小豆陰中之陽解小麥毒湯液
葉
名藿止小便數去煩熱明目本草
大豆嫩葉亦謂之藿可作菜食之入門
花
性平味辛無毒治宿酒渴病本草
止消渴病酒頭痛能消酒毒主酒病爲良本草
一名腐婢卽赤小豆花也七月採陰乾用本草
粟米
性微寒味酸無毒養腎氣去脾胃中熱益氣利小便益脾胃本草
粟米細於粱米顆粒小者是粟麤大者是粱本草
粟從𠧪從米象形也卽今之小米也五穀中最硬故謂之硬粟入門
黍稷稻粱禾麻菽麥乃八穀也陶隱居以禾爲粟朱子詩註明言禾者穀連藁秸之總名蓋八穀有粟則是蓋言粱則包粟在中入門
陳粟米
味苦主胃熱消渴利小便止痢本草
陳者謂經三五年者本草
粟米粉
止煩悶解諸毒本草
近世作英粉用粟米浸累日令敗硏澄取用去疿瘡甚佳本草
糗
性寒味甘無毒解煩熱止渴止泄實大腸本草
蒸粟米或麥熬磨作之本草
粳粟米五穀中最硬得漿水卽易化本草
粟米泔汁
主霍亂煩渴臭泔尤良本草
酸泔洗瘡疥及惡瘡殺蟲本草
糵米
性溫味苦無毒主寒中下氣開胃消食除熱本草
此卽粟糵也取半生者作之今穀神散中用之性又溫於大麥糵本草
糵者生不以理之名也皆當以可生之物爲之粟糵麥糵皆其類也本草
糵米卽穀芽也入門
粳米
性平味甘苦無毒平胃氣長肌肉溫中止痢益氣除煩本草
粳硬也堅硬於糯米也入手太陰少陰經氣精皆從米變化而生故字皆從米入門
作飯及粥食之稍生則不益脾過熟則佳本草
白晩米爲第一早熟米不及也本草
卽晩米也霜後收者佳日用
陳稟米
性溫味鹹酸無毒除煩調胃止泄補五藏澁腸胃宜作湯食本草
卽陳倉米也諸家不言是粳米是粟米然粳粟二米陳者性皆冷頻食則令人自利與經所說稍戾煎煮亦無膏膩今人多用新粳粟蓋久陳則氣味腐敗經云陳者謂經三五年者此說有理本草
糯米
性寒一云微寒一云凉味甘苦無毒補中益氣止霍亂令人多熱大便堅本草
壅諸經絡氣使四肢不收發風動氣令人昏昏多睡不可多食久食則令人身軟猫犬食之脚屈不能行緩人筋也本草
糯耎也耎與軟同其米軟而粘卽稻米也今人用之作酒煮糖也入門
糯者粘稻也粳者稻之不粘者然粳糯甚相類粘不粘爲異耳本草
稻是有芒之穀故通呼粳糯總謂之稻本草
糯米性寒作酒則熱糟乃溫平亦如大豆豉醬之不同耳本草
糯稻稈
治通身黃病及消渴蠱毒幷煮汁飮之入門
按五穀稻黍稷麥菽其早米晩米糯米皆稻也獨以糯爲稻則誤也入門
靑粱米
性微寒味甘無毒主胃痺熱中消渴利小便止泄痢輕身長年本草
靑粱殼穗有毛粒靑米亦靑而細於黃白粱夏月食之極淸凉本草
粱有靑黃白皆粟類也諸粱食之比他穀最益脾胃性亦相似耳本草
粱雖粟類細論則別本草
靑粱醋拌百蒸百暴可作糗粮斷穀本草
黃粱米
性平味甘無毒益氣和中止泄本草
靑白粱食之不及黃粱靑白二種性皆微凉獨黃粱性甘平豈非得土之中和氣多耶本草
粱類穗皆大而毛長米比粟更大黃粱食之香美愈於諸粱號爲竹根黃入門
白粱米
性微寒味甘無毒主除熱益氣本草
黍米
性溫味甘無毒益氣補中不可久食令人多熱煩本草
有小毒不堪久服昏五藏令人多睡本草
似粟而非粟穀之類也有丹赤黑三種肺之穀也肺病宜食之入門
丹黍米
性溫味苦無毒主咳逆霍亂止泄止渴本草
此卽赤黍米也皮赤而米黃本草
黍有二種米粘者爲秫可以釀酒不粘者爲黍可食之如稻之有粳糯耳本草
秫米
性微寒一云平味甘無毒利大腸療漆瘡殺瘡疥毒熱壅五藏氣動風不可常食本草
仙家重此作酒最勝餘米本草
此人以作酒及煮糖者本草
似黍米而粒小北人謂之黃米亦謂黃糯釀酒最佳本草
小麥
性微寒一云平味甘無毒主除煩熱少睡止燥渴利小便養肝氣本草
小麥皮寒肉熱合湯皆完用之不許皮拆拆則溫明麪不能消熱止煩也本草
秋種夏熟受四時氣足自然兼有寒溫麪熱麩冷宜其然也本草
凡麥秋種冬長春秀夏實具四時中和之氣故爲五穀之貴地煖處亦可春種至夏便收受氣不足故有毒而麪性亦冷也本草
麪
性溫味甘補中益氣厚腸胃强氣力助五藏久食實人本草
小麥性寒作麪則溫而有毒本草
麪有熱毒者多是陳黦之色又爲磨中石末在內故也杵食卽良本草
麪性壅熱少動風氣本草
寒食麪
謂寒食日煮喫麪取之以焙乾貯用能破積行氣綱目
麯
性大煖一云溫味甘平胃消穀止痢本草
女麯完小麥爲之一名䴷音桓子黃蒸磨小麥爲之一名黃衣幷消食本草
麥麯止河魚之腹疾左傳
六月作者良陳久者入藥用之當炒令香本草
神麯
性煖一云溫味甘無毒開胃健脾消化水穀止霍亂泄瀉痢下赤白破癥結下痰逆胸滿腸胃中塞飮食不下落胎下鬼胎本草
入藥炒令香火炒以助天五之氣入足陽明經湯液
紅麯活血消食止痢疑是神麯也入門
造神麯法詳見雜方
麩
性寒一云凉味甘無毒調中去熱治熱瘡湯火瘡爛撲損折傷瘀血本草
麥屬陽麩之性凉
麪熱麩凉
浮小麥
養心同大棗煎止盜汗醫鑑
止盜汗治大小人骨蒸肌熱婦人勞熱微炒用之入門
小麥苗
性寒一云凉味辛無毒消酒毒暴熱主黃疸目黃退膈熱利小腸絞取汁服之本草
小麥奴
主熱煩解天行熱毒本草
卽小麥苗上黑黴也本草
小麥未熟時叢中不成麥捻之成黑勃者是也綱目
大麥
性溫一云微寒味鹹無毒益氣調中止泄補虛實五藏久食令人肥健滑澤本草
令人多熱爲五穀長本草
久食頭髮不白不動風氣暴食稍似脚弱爲下氣故也熟則益人帶生則冷損人本草
大麥同小麥以秋種者爲良春種者氣不足故力劣本草
和鍼砂沒石子染鬚甚黑入門
穬麥
性微寒味甘無毒主輕身補中除熱不動疾久服令人多力健行本草
大麥穬麥本經兩出有如一稻二米蓋稻是穀之通名則穬是麥之皮號麥之穬猶米之與稻也然則大麥是麥米穬麥是麥穀明矣本草
大麥比小麥差大故謂之大麥其皮礦脆宜謂之穬麥本草
靑顆麥
性味與大麥同天生皮肉相離也色黃故亦謂之黃顆本草
大麥麪
平胃止渴消食療脹無熱躁勝於小麥本草
作餠食不動氣若暴食似動氣多食則益人本草
大麥糵
性微煖一云溫味甘鹹無毒能消化宿食去心腹脹滿溫中下氣開胃止霍亂破癥結能催生落胎久食消腎不可多食本草
不以理生芽爲糵入門
大麥水漬候芽生急暴令乾用可作飴糖日用
麥糵行上焦滯血宿食腸鳴溫中消穀醫鑑
入藥炒黃杵細取麪用之湯液
蕎麥
性平寒味甘無毒實腸胃益氣力雖動諸病能鍊五藏滓穢續精神本草
久食動風令人頭眩合猪羊肉食成風癩本草
麪
能發起諸瘡可煮食之直指
俗謂一年沈滯積在腸胃間食此麥乃消去食物
葉
作菜茹食之下氣利耳目本草
穰
燒灰淋汁洗六畜瘡日用
藊豆
性微溫一云微寒一云平味甘無毒主和中下氣療霍亂吐利不止轉筋本草
其實有黑白二種白者溫而黑者小冷入藥當用白者本草
亦名鵲豆以其黑間而有白道如鵲也本草
解一切草木毒及酒毒亦解河扽毒本草
凡使去皮生薑汁拌炒用入門
患寒熱者不可食本草
卽白扁豆也本草
葉
主霍亂吐下不止又搗付蛇蟲咬本草
花
主女子赤白帶下本草
菉豆
性寒一云平一云冷味甘無毒主一切丹毒煩熱風疹藥石發動壓熱消腫下氣止消渴本草
和五藏安精神行十二經脈此最爲良本草
作枕明目治頭風頭痛本草
若欲去病須勿去皮蓋皮寒肉平爾食物
色綠圓小者佳入藥須帶皮用去皮則少有壅氣入門
粉
性冷一云平味甘無毒主益氣除熱毒療發背癰疽瘡癤解酒食毒日用
取豆浸水磨濾過澄淸垽乾爲粉用之卽菉豆粉也日用
豌豆
性平味甘無毒主益中平氣調順榮衛日用
一名蠶豆快胃利五藏或點茶或炒食佳入門
豌豆卽蠶豆也得效
色靑似菉豆而大今出咸鏡道京中藉田亦有之俗方
薏苡仁
性微寒一云平味甘無毒主肺痿肺氣吐膿血咳嗽又主風濕痺筋脈攣急乾濕脚氣本草
輕身勝瘴氣史記
久服令人能食性緩不妬性緩須倍他藥用咬之粘牙者眞入門
此物力勢和緩須倍用卽見效
取實蒸令氣餾暴於日中使乾磨之或挼之則得仁矣本草
秫薥
穀之最長米粒亦大而多者北地種之以備缺粮否則喂牛馬南人呼爲蘆穄入門
稗子米
氣辛味脆可以爲飯凶年食之入門
罌子粟
性平一云寒味甘無毒治反胃胸中痰滯不下食一名御米本草
花紅白色四葉或千葉有淺紅暈其實作甁子似髇箭頭中有米極細色白本草
其房如罌其子如粟入門
殼
治脾瀉久痢澁腸及虛勞久嗽又入腎治骨病本草
粟殼去盡筋膜瓤蔕剉碎以蜜水淹一宿次日慢火炒黃色用良方
入痢藥醋炒用之本草
罌粟殼有澁腸止嗽之能醫鑑
鴉片
一名瘂芙蓉一作阿卽罌粟花未開時用竹鍼刺十數孔其津自出次日以竹刀刮在磁器內待積取多了以紙封固曬二七日卽成片矣性急不可多用入門
治久痢不止罌粟花花卸結殼後三五日午後於殼上用大鍼刺開外面靑皮十餘處次日早津出以竹刀刮在磁器內陰乾每用小豆大一粒空心溫水化下忌葱蒜漿水如熱渴以蜜水解之醫林
酒
性大熱味苦甘辛有毒主行藥勢殺百邪惡毒氣通血脈厚腸胃潤皮膚消憂發怒宣言暢意本草
久飮傷神損壽本草
大寒凝海惟酒不氷明其性熱獨冠群物人飮之便體廢神昏是其有毒故也本草
酒能行諸經不止與附子相同味辛者能散味苦者能下味甘者居中而緩爲守引可以通行一身之表至極高之分若味淡者則利小便而速下湯液
本草止言熱而有毒不言其濕中發熱近於相火人大醉後振寒戰慄可見矣
酒有諸般惟米酒入藥當以糯米用淸水白麪麯所造爲正書曰若作酒醴爾爲麯糵酒則須用麯醴故用糵也本草
諸酒名開列于後
糟下酒
性煖溫胃禦風寒疑是未榨酒也
豆淋酒
治風痙角弓反張方見風門
葱豉酒
和解風寒出汗治傷寒方見寒門
蒲萄酒
駐顔煖腎方見雜方
桑椹酒
補五藏明耳目取汁釀酒也
枸杞酒
補虛肥健人方見雜方
地黃酒
和血駐顔方見雜方
戊戌酒
大補陽氣方見雜方
松葉酒
治脚氣風痺方見風門
松節酒
治歷節風方見風門
菖蒲酒
治風痺延年方見身形
鹿頭酒
補氣血煮鹿頭取汁釀酒也
羔兒酒
肥健人煮羔兒取汁釀酒也
蜜酒
補益療風疹方見雜方
春酒
美酒也疑今三亥酒之類也
無灰酒
不雜他物者卽醇酒也
餠子酒
糯米粉合和諸藥爲麯釀之曰餠子酒
黃連酒
解酒毒不傷人方見雜方
菊花酒
延年益壽治風眩方見身形
天門冬酒
補氣血延年方見身形
暹羅酒
自暹羅國來能破積殺蠱入門
紅麯酒
大熱有毒辟瘴氣療打傷入門
東陽酒
酒味淸香自古擅名隣邑皆不及入門
金盆露
出處州醇美可尙然劣於東陽入門
山東秋露白
色純味列入門
蘇州小甁酒
麯有熱藥飮之頭痛口渴入門
南京金華酒
味太甜多飮留中聚痰入門
淮安菉豆酒
麯有菉豆乃解毒良物入門
江西麻姑酒
以泉得名味殊勝入門
燒酒
自元時始有味極辛烈多飮傷人
煮酒
味殊佳夏月宜飮俗方
梨花酒
色白味醺宜於春夏俗方
糟
性溫味鹹無毒罯撲損瘀血浸洗凍瘡及付蛇蜂叮毒去蔬菜毒
又能藏物不敗柔物能軟本草
豉
性寒味苦一云鹹一云甘無毒主傷寒頭痛寒熱瘴氣發汗通關節本草
治中毒藥蠱氣瘧疾本草
又殺六畜胎子諸毒本草
去心中懊憹宜生用之湯液
和葱白服發汗最速本草
得䤈良本草
造法見雜方
醬
性冷利味鹹酸無毒除熱止煩滿本草
殺一切魚肉蔬菜蕈毒又殺百藥熱傷及火毒本草
多以豆作小麥亦作醬不及豆肉醬魚醬皆呼爲醢不入藥用本草
醬將也將和五味以安五藏故聖人不得不食也以豆作陳久者良入門
醋
性溫味酸無毒主消癰腫破血暈除癥塊堅積本草
治産後血暈及諸失血過多血暈止心痛咽痛本草
殺一切魚肉蔬菜毒本草
醋亦謂之醯以有苦味故俗呼爲苦酒本草
苦酒米醋是也得效
不可多食損人肌藏及損人骨本草
入藥當取二三年米醋良穀氣全故也小麥醋不及本草
醋措也能措五味以適中也入門
飴糖又云
性溫味甘主補虛乏益氣力潤五藏消痰止嗽本草
飴糖又云膠飴是濕糖如厚蜜者本草
以其色紫凝如琥珀色謂之膠飴色白而凝强者謂之餳糖不入藥湯液
飴卽軟糖也建中湯用之入脾湯液
飴屬土成於火大發濕中之熱多食動脾風
諸米皆可作惟以糯米作者入藥本草
豆腐
性平一云冷味甘有毒益氣和脾胃入門
豆腐有毒性冷而動氣能發腎氣頭風瘡疥食物
多食則膨脹殺人喫酒則甚惟飮冷水卽消矣俗方
中寒多泄多屁者忌食入門
舂杵頭細糠
性平主卒噎食不下亦主反胃不下食刮取含之卽差亦是舂擣義耳本草
稷米
性冷味甘無毒治熱益氣補不足本草
多食發冷氣八穀之中最爲下八穀者黍稷稻粱禾麻菽麥也禾是粟苗麻是胡麻菽是大豆麥有大小穬麥此諸穀之限也本草
稷乃穄之異名也稷亦穀之類似黍而小卽今之穄米又謂之粢爲五穀之長入門
稷米堪爲飯不粘着其味淡今謂之穄米本草
人部
凡二十三種
亂髮
性微溫味苦主失血止鼻衄療骨疽雜瘡本草
消瘀血通關格利水道治五淋大小便不通亦治轉胞本草
不拘新剪舊落或自己或無病人髮或童男胎髮幷好皂角水洗淨入罐內燒存性爲末用入門
一名血餘灰或曰人中血燒灰須要略存性勿令絶過本草
髮髲
性溫一云小寒味苦無毒主五癃關格不通利水道止血悶血暈本草
髮髲補陰之功甚捷須以皂角水或苦參水浸洗曬乾燒灰用
髮髲是剪下或作髢者也亂髮是梳頭自落者故療體相似本草
髭鬚
燒灰付癰瘡立愈唐太宗剪鬚賜李世勣宋仁宗剪髭賜呂夷簡皆爲治疾本草
頭垢
性溫主淋閉不通主噎療勞復本草
治蠱毒蕈毒及主百邪鬼魅馬肝毒幷可服之蜈蚣犬咬外付之入門
故膩頭巾
無毒主天行勞復渴
三年頭主心痛卽縛髺帛也幷洗汁飮之本草
耳塞
性溫主癲狂鬼神及嗜酒一名泥丸脂卽耳中脂垢也本草
牙齒
性平治瘧蠱毒氣及痘瘡不起脹火煆硏用本草
一名生人骨卽落齒也醫鑑
齒垽
性溫破癰腫出惡刺本草
口中涎及唾
取平明未語者塗癬疥良本草
又塗諸般腫上卽消俗方
天靈蓋
性平味鹹無毒主屍疰鬼氣及久瘴勞瘧寒熱無時者本草
此死人頂骨也以年深陳久者爲良本草
採得後煻灰火中罨一伏時待腥氣盡以檀香湯洗過酥灸黃或燒黑硏用入門
本經人部惟髮髲一物餘皆出於後世怪說殊非仁人之用心世稱孫思邈有大功於世以殺命治病尙有陰責況於是也人死毒氣聚頂服之反害不如代以虎頭骨或黃犬頭骨也入門
人乳汁
性平一云冷味甘無毒補五藏悅皮膚潤毛髮治瘦悴令人肥白悅澤本草
首生男乳療目赤痛多淚解馬肝牛肉毒本草
乳酪之中牛乳爲上羊次之馬又次之衆乳之功總不及人乳昔張蒼無齒置乳婦十餘人每食盡飽後年百餘歲尙爲相肥白如瓠視事精神過於少年生子數人此頤養之妙也食物
婦人胞衣
主血氣羸瘦勞傷虛損面䵟皮黑腹內諸病漸瘦瘁者本草
卽産後胞衣也一名紫河車一名混沌皮亦名混元衣男胎首生者佳如無則壯盛婦人次胎亦好取得以竹器盛長流水浸一刻以取生氣洗淨去筋膜以篾籠盛之外以紙糊使不泄氣焙乾要用時以米醋浸一宿焙乾用正傳
一法洗放木甑內自卯至酉蒸爛如糊取出於石臼內同諸藥搗丸用回春
古方不分男女世傳男用女胎女用男胎俱以初胎爲勝似爲有理正傳
一法洗斷血脈入麝香一錢砂鍋內熬膏用之
河車者天地之先陰陽之祖乾坤之橐籥鉛汞之匡廓胚腪將兆九九數足我則戴而生之故謂之河車得效
此藥入血藥則滋陰退熱入氣藥則壯陽生子入痰藥則治痰入風藥則治風入心藥則治癲狂失志等證雖病危將絶一服更活一二日大抵男精女血搆成非金石草木之比紫者北方之色河者北方流水之名車者胚胎九九數足載而承之之謂也入門
胞衣變成水
味辛無毒主諸熱毒小兒丹毒此胞衣埋地下七八年化爲水也本草
人尿
性寒一云凉味鹹無毒止勞渴嗽潤心肺療血悶熱狂撲損瘀血暈絶明目益聲潤肌膚治肺痿咳嗽本草
尿者小便也降火極速
人尿須童男者爲良本草
嘗見一老婦年逾八十貌似四十詢之有惡病人敎之服人尿遂服四十餘年老健無他病云
人中白
性凉治肺痿膈熱鼻洪吐血羸瘦渴疾及湯火灼瘡本草
人中白是積尿白垽也本草
人中白卽尿桶中澄底潔白者須置風露下經二三年者可用急則不拘又名秋白霜丹溪云能瀉肝火降陰火凡用刮在新瓦上火煆硏末用之入門
秋石
大補煖悅色益下元久服去百疾强骨髓補精血開心益志本草
壯陽補陰洞入骨髓眞還元衛生之寶也入門
陽煉法陰煉法俱載雜方
婦人月水
解毒箭幷女勞復
扶南國舊有奇術能令刀斫不入惟以月水塗刀便死此乃汚穢壞神氣也人合藥所以忌觸之本草
治陰熱最佳俗方
月經衣水漬取汁亦同本草
紅鉛
味鹹有毒卽無病室女初行月水也治男女氣血衰弱痰火上升虛損癱瘓失音體痛飮食少進女子經閉等證
製法詳見雜方入門
人裩襠
主陰陽易病及胞衣不下本草
卽裩之當陰處方圓六寸是也男病用女裩女病用男裩割取燒存性爲末水調服之入門
胞衣不下取本婦裩覆井口立下本草
人屎
性寒主天行熱病大熱狂走及解諸毒本草
宜取絶乾者爲末沸湯沃服又乾者燒存性水漬飮汁名曰破棺湯亦主傷寒大熱本草
今人取乾者水漬取汁飮名曰野人乾以男人糞爲良俗方
人中黃
性冷主天行熱疾及解中諸毒幷惡瘡菌蕈毒本草
臘月切大竹筒去靑皮納糞缸中浸滲取汁名曰人中黃本草
臘月切淡竹去靑留第二節上節發竅以大甘草內竹筒內以木塞上竅以留節一頭揷糞缸中浸一月取甘草曬乾用之亦名人中黃入門
人中黃本經謂之糞淸
人爪甲
性平治難産催生
置目中去翳障取姙婦爪甲爲末用之本草
新生小兒臍
主瘧取斷者燒灰飮下
臍中屎主惡瘡蝕瘜肉候初生取胎中屎也本草
禽部
凡一百七種
丹雄鷄肉
性微溫一云微寒味甘無毒主女人崩中漏下赤白沃補虛溫中通神殺毒辟不祥本草
易云巽爲鷄爲風鷄鳴於五更者日將至巽位感動其氣而鳴也故風人不可食本草
鷄屬土而有金與木火性補故助濕中之火病邪得之爲有助而病劇非鷄而已與夫魚肉之類皆能助病者也
頭
主殺鬼東門上者尤良本草
朱雄鷄冠血
主自縊死及百蟲入耳又療白癜癧瘍風本草
糞
治白虎歷節風幷付風痛本草
白雄鷄肉
性微溫一云寒味酸療狂邪安五藏止消渴利小便去丹毒本草
白毛烏骨者佳入門
鷄色白而眼黑者乃眞白烏鷄也瑣
白鷄距及腦
主産難本草
烏雄鷄肉
性微溫無毒主心痛肚痛除心腹惡氣及風濕攣痺補虛羸安胎治折傷幷癰疽生罨竹木刺不出本草
凡禽鳥眼黑者骨必黑乃眞烏鷄也本草
膽
性微寒主目不明幷肌瘡本草
心
主五邪本草
血
性平主中惡及踒折骨痛本草
肪
性寒主耳聾本草
肪厚脂也入門
腸
主遺尿小便數不禁本草
肝及左翅毛
主起陰本草
冠血
主乳難本草
頭
主殺鬼本草
肶胵裏黃皮
性微寒一云平無毒止泄精遺尿幷尿血崩中帶下腸風瀉痢本草
此卽肫內黃皮也諸鷄肶胵幷止遺精宜燒存性用入門
屎白
性微寒主消渴破石淋消鼓脹止遺尿滅瘢痕本草
烏雌鷄肉
性溫味甘一云酸無毒主風寒濕痺療反胃安胎補産後虛羸治癰疽排膿補新血除邪辟惡氣本草
骨毛俱黑者爲上入門
血
性平無毒主中惡腹痛及踒折骨痛乳難本草
膽
治疣目耳瘑瘡本草
腸
治遺尿幷小便多本草
翼
治小兒夜啼本草
翮羽
主下血閉本草
窠中草
治頭瘡白禿本草
糞
主中風失音止消渴破石淋利小便滅瘢痕本草
黃雌鷄肉
性平一云溫味甘一云酸無毒主消渴小便數腸澼泄痢補益五藏添髓補精助陽氣煖小腸本草
色黃又脚黃色者佳入門
肋骨
主小兒羸瘦食不生肌本草
鷄子
性平味甘主除熱火瘡癎痙鎭心安五藏安胎開咽喉治姙婦天行熱疾本草
生絞入藥豁開淡煮大能却痰潤聲喉入門
凡鷄卵以黃雌産者爲良烏鷄子尤善本草
卵白
性微寒味甘無毒療目熱赤痛療疸解熱煩除心下伏熱治産難胞衣不出止咳逆本草
卵黃
治久瘧及漆瘡主痢本草
陰不足補之以血用鷄子黃湯液
卵中白皮
主久咳結氣得麻黃紫菀和服立已一名鳳凰衣本草
卵殼
硏摩目中障翳又主傷寒勞復本草
鷄肉雖有小毒而補虛羸最要故食治方中多用之然有風人及患骨熱人不宜食大抵丹者入心白者入肺黑者入腎黃者入脾總皆歸於肝也入門
鷄屬巽佐肝火
白鵝肉
性凉無毒解五藏熱止渴主射工毒有蒼白二種主射工當以蒼者爲良主熱渴當以白者爲良本草
膏
性微寒主耳卒聾
脂潤皮膚主手足皸裂可合面脂用本草
毛
主射工水毒又主噎本草
尾罌
治聤耳及聾本草
卵
性溫補五藏補中益氣本草
鶩肪
肪厚脂也性大寒主水腫及風虛寒熱本草
血
主解諸毒本草
頭
主水腫通利小便綠頭者佳本草
卵
性寒治心腹熱鹽淹食之宜人本草
白鴨肉
性冷味甘微毒一云無毒補虛除熱和藏府利水道本草
白鴨屎
名通殺石藥毒散蓄熱治熱毒痢本草
黑鴨肉
滑中發冷痢不可多食本草
鴨有家有野此說專是家鴨爾
鳧鶩皆鴨也一云野鴨爲鳧家鴨爲鶩本草
凡鴨白毛黃雌鴨最補綠頭靑頭鴨佳黑鴨滑中發冷疾凡鴨老者佳嫩者有毒入門
野鴨肉
性凉無毒補中益氣和胃氣治熱毒風及惡瘡癤殺腹藏一切蟲九月後立春前採者大補益全勝家鴨其小小者名刀鴨味最重食之補虛本草
雁肪
性平一云凉味甘無毒主風痺攣急偏枯氣不通長毛髮鬚眉壯筋骨本草
肉食之治諸風本草
雁肪自不多食其肉應亦好雖云採無時以冬月爲好本草
雀肉
性煖一云大溫無毒續五藏不足氣壯陽益氣煖腰膝益精髓縮小便起陽道食之令人有子冬月者良本草
十月後正月前食之益人蓋取陰陽靜定未決泄之義本草
腦
性平主耳聾塗凍瘡本草
頭血
主雀盲本草
卵
性溫味酸無毒主男子陰痿不起强之令熱多精有子
取第一次卵尤良本草
雄雀屎
性溫療目痛決癰癤主痃癖疝瘕氣塊伏梁本草
一名白丁香兩頭尖者是雄屎也
臘月收雀屎俗呼爲靑丹入藥用
凡使細硏甘草湯浸一宿焙乾用之入門
燕屎
性平味辛有毒療瘧主蠱毒鬼疰破五癃利小便本草
燕有兩種有胡有越紫胸輕小者是越燕不入藥用胸斑黑聲大者是胡燕入藥本草
燕肉不可食入水爲蛟龍所呑亦不宜殺之本草
胡燕卵
主水浮腫本草
胡燕肉
出痔蟲本草
越燕屎
亦療痔殺蟲去目翳本草
伏翼
性平一云微熱味鹹無毒一云有毒主目暝痒痛明目夜視有光療五淋利水道一名蝙蝠本草
伏翼以其晝伏有翼爾本草
在山谷及人家屋間立夏後採暴乾本草
此物善服氣故能壽本草
先拭去毛及腸肚嘴脚灸乾用之入門
糞
名夜明砂能明目治內外障又炒服治瘰癧入門
天鼠
一名仙鼠卽伏翼也在乳石洞中食其精汁色白大如鳩鵲壽皆千歲此仙經所謂肉芝也食之令人肥健長年今蝙蝠多生古屋中其色白而大者蓋稀有料其出乳石洞中者如此爾本草
在洞中皆倒懸蓋其腦重故也本草
鷹屎白
性平一云微寒有小毒主滅瘢痕合殭蠶衣魚之類爲膏塗之本草
主惡酒本草
󰜇鸇亦相似而小蓋是其類本草
眼睛
和乳汁硏點眼中三日見碧霄中物本草
頭
治五痔本草
嘴及爪
主五痔及狐魅本草
肉
主邪魅野狐魅本草
雉肉
性微寒一云平一云溫味酸無毒一云微毒主補中益氣止泄痢除瘻瘡本草
雉雖食品之貴然有小毒不宜常食九月至十二月食之稍有補他月則發五痔瘡疥本草
漢避呂太后諱號爲野鷄本草
伊洛一種尾長而小者爲山鷄江南一種白而背有細黑文名曰白鵬亦其類也本草
鴟頭
性平味鹹無毒主頭風眩顚倒癎疾本草
一名鳶用之當微灸宜用雄者本草
雕鶚幷相似而大本草
烏鴉
性平無毒治咳嗽骨蒸勞瘦又療急風幷小兒癎及鬼魅本草
泥裹燒存性爲末飮調下本草
目睛
注目中通治目病本草
翅羽
破瘀血燒灰用本草
慈鴉
性平味酸鹹無毒療骨蒸勞瘦止咳嗽本草
似烏而小多群飛作鴉鴉聲者是今謂之寒鴉大鴉不中食此鴉不作膻臭五味灸食良本草
目睛汁
注眼中則夜見神鬼本草
雄鵲肉
性寒一云凉味甘無毒主渴疾消結熱下石淋治風大小腸澁宜用雄者本草
鳥之雌雄難別舊云其翼左覆右是雄右覆左是雌又燒作灰以石投中散解者是雄也今云投石恐止是鵲餘鳥未必爾本草
又燒作灰納水中沈者是雄浮者是雌本草
凡禽獸大者是雌小者是雄本草
巢
多年者療癲狂鬼魅及蠱毒取燒之仍呼祟物名號本草
練鵲
性溫平味甘無毒益氣治風疾似鸜鵒而小黑褐色本草
斑鷦
性平味甘無毒主明目益氣助陰陽本草
斑鷦卽斑鳩也有有斑者有無斑者有灰色者春分則化爲黃褐候秋分則化爲斑鷦久病虛損食之補氣本草
白鴿
性平一作煖味鹹無毒主解諸藥毒及人馬久患疥食之立愈本草
鴿鳩類也翔集屋間本草
糞
主頭極痒不痛生瘡醋調煮成膏付之本草
鵓鴿
性煖無毒治惡瘡疥幷風瘙解一切藥毒療白癜癧瘍風亦療驢馬疥瘡本草
糞
名左蟠龍治破傷風卽野鴿糞也正傳
鶉肉
性平味甘無毒補五藏實筋骨消結熱及療小兒疳痢下五色灸食之良本草
蛙變爲鶉列子
田鼠化爲鴽鴽卽鶉也禮記
鸂鶒
性平味甘無毒治驚邪可食之本草
有五色尾有毛如船柂小於鴨本草
鴛鴦
性平味鹹有小毒主諸瘻疥癬酒浸灸食本草
夫婦不和作羹臛私與食之卽相令愛也本草
鸀鳿
主溪毒砂風水弩射工等病取毛燒灰服亦可籠以近人
形似鴨而大眼赤嘴斑好生山溪中本草
鷸肉
性煖補虛
如鶉嘴長色蒼在泥塗間作鷸鷸聲本草
啄木鳥
性平無毒主痔瘻及牙齒疳䘌蚛牙本草
此鳥有褐有斑褐者雌斑者雄穿木食蠹一名鴷淮南子曰斲木愈齲卽此也本草
又有山啄木大如鵲色靑黑頭上有紅毛本草
俱以端午日得者爲佳入門
白鶴
性平味鹹無毒肉益氣力
血補勞乏去風補肺
今鶴有玄有黃有白有蒼取其白者爲良本草
一名鷀䳓飮膳
天鵝肉
性平味甘無毒醃食佳絨毛療刀杖瘡立愈入門
鸛骨
性大寒味甘無毒脚骨及嘴主喉痺飛屍鬼蠱諸疰毒及蛇虺咬及小兒閃癖大腹幷煮汁服亦燒灰酒飮下本草
有小毒殺樹木禿人毛髮本草
鸛頭無丹項無烏帶身如鶴者是也兼不善唳本草
盧鷀屎
性冷有毒一云微毒去面黑䵟黶痣酒齄皰及面瘢疵與湯火瘡痕又主丁瘡本草
一名蜀水花多在水邊石上紫色如花刮取猪脂調付本草
小兒疳蛔取屎末灸猪肝蘸食之奇效本草
頭
性微寒主鯁及噎本草
魚狗
性平味鹹無毒主鯁及魚骨入肉不出痛甚者今之翠鳥也
小鳥靑似翠水上取魚食故名爲魚狗本草
鴝鵒
性平味甘無毒主五痔止血又主吃本草
鴝鵒慧鳥也端午日取子去舌端能效人言入門
似鵙而有幘者是本草
博勞
性平無毒毛主小兒繼病本草
一名伯勞一名鵙本草
鵜鴣嘴
性平味鹹無毒主赤白久痢成疳本草
大如蒼鵝頤下有皮袋容二升物一名逃河生海島中本草
腹下有脂煮作油塗瘻蝕惡瘡久不差神效俗方
巧婦鳥
主婦人巧可呑其卵或取其窠燒熏女手令巧形小於雀在林藪間爲窠如小囊袋亦名桃雀本草
蒿雀
性溫味甘無毒食之益陽道似雀靑黑在蒿間食之美於諸雀本草
鶡鷄
味甘無毒食肉令人勇健
鶡鷄氣猛其鬪無負期於必死今人以此爲冠像此也本草
百舌鳥
主心胃痛灸食之亦主小兒久不語卽今之鸎也本草
黃褐侯
性平味甘無毒主蟻瘻惡瘡灸食極美形如鳩作綠褐色本草
布穀
令夫妻相愛五月五日取脚腦骨收帶之本草
杜鵑
一名子規初鳴先聞者主離別學其聲令人吐血本草
鴞目
無毒呑之令人夜見物
肉主鼠瘻古人重其灸固當肥美
一名梟一名鵩惡聲鳥也
此鳥盛午不見物夜則飛行入人家捕鼠本草
又有鵂鶹亦是其類似鴟有角兩目如猫兒夜飛晝伏畜之辟鬼邪本草
鷿鷈膏
主耳聾又塗刀劒令不鏽水鳥也常在水中人至卽沈擊之便起本草
鷺鷥肉
性平味鹹無毒主虛羸益脾補氣灸食之入門
白鷗肉
味甘無毒主燥渴狂邪五味淹灸食之入門
竊脂
灸食甚美能補氣俗方
鶬鶊
補氣灸食甚美俗方
鷓鴣
性溫味甘無毒主蠱氣瘴疾形似母鷄其鳴若云鉤輈格磔者是也不爲此鳴者非也本草
生嶺南
獸部
凡二白三十六種
唐龍骨
性平一云微寒味甘無毒一云有小毒養精神定魂魄安五藏逐邪氣安心神止瀉痢療夢泄治一切失血收汗縮尿本草
凡入藥五色具者良黃白色者次黑色者下本草
作白地錦文舐之着舌者良本草
龍骨澁劑也澁可去脫而固氣湯液
火煆細硏或酒煮焙乾用採無時本草
齒
性平一云大寒味澁鎭心安魂魄療癲癎驚狂鬼魅本草
鎭驚安魂治魂飛揚者宜用龍齒本草
紫梢花
性溫味甘主陽衰陰痿入門
龍於水邊遺瀝値流楂則粘着狀如蒲槌色微靑黃復似灰色號紫梢花本草
麝香
性溫味辛苦無毒主辟惡氣鎭心安神療溫瘧蠱毒癎痓中惡心腹痛去目中膚翳能蝕一切癰瘡膿治婦人産難墮胎小兒驚癎客忤本草
除百邪鬼魅殺三蟲本草
麝香入脾治肉綱目
麝雖溫然性屬陰能化陽通腠理直指小兒
麝香通關透竅上達肌膚內入骨髓與龍腦相同而香竄過之入門
麝能引藥透達直指
春分取之生者益良其香正在麝陰莖前皮內別有膜裹之本草
麝有三種第一生香麝子夏食蛇蟲多至寒則香滿入春急痛自以爪剔出之落處遠近草木皆焦黃此極難得今人帶眞香過園中苽果皆不實此其驗也其次臍香乃捕得殺取者其次心結香乃被逐狂走而自斃者本草
麝香多僞破看一片毛共在裹中者爲勝且燒當門子沸良久者卽好破看麝內有顆子者卽當門子也本草
凡用麝香幷以子日開之不用苦細硏只篩用本草
麝一名四味臭綱目
麝肉
麝形似獐其肉食之似獐肉而腥氣麝啖蛇故能療蛇毒臍中有香除百病本草
水麝
臍中惟水瀝一滴於斗水中用瀝衣直至敗其香不歇每取以鍼刺之捻雄黃則合香氣倍於肉麝本草
本國麝香出於咸鏡平安兩地者爲好然不及於㺚子地方出者俗方
牛黃
性平一云凉味苦一云甘有小毒一云無毒安魂定魄除邪逐鬼主狂癲驚悸及中惡療小兒百病本草
於牛得之陰乾百日使時燥無令見日月光本草
牛黃入肝治筋綱目
牛有黃者皮毛光澤眼如血色時腹鳴吼又好照水人以盆水承之伺其吐出乃喝迫卽墮落水中一箇如鷄子黃大重疊可揭析輕虛而芬香者佳本草
此物多僞試法揩摩爪甲上以透甲黃者爲眞本草
喝迫得者名生黃最難得今皆出屠肆於牛肝膽中得之本草
牛肉
性平一云溫味甘無毒一云微毒養脾胃止吐泄治消渴消水腫令人强筋骨補益腰脚本草
食品黃牛爲佳用乳及屎尿去病者黑牛强於黃牛本草
自死肉不可食必生疔瘡俗方
牛角䚡
性澁味苦甘無毒止血崩赤白帶下療腸風瀉血及血痢
糞土中爛白者燒存性用本草
頭蹄
下熱風本草
腦
主消渴風眩本草
齒
主小兒驚癎本草
耳中垢
主蛇傷及惡蛓傷本草
牛五藏
主人五藏
肝主明目治痢
心主虛忘
脾治痔
肺治嗽
腎補腎本草
肚
卽胃也俗名䑋補五藏益脾胃止消渴本草
百葉
主熱氣水氣解酒勞幷痢本草
膽
性大寒味苦無毒明目止消渴本草
鼻
止消渴下乳汁本草
口中涎
主反胃嘔吐治噎
老牛涎沫主噎本草
口中齝草
主噎本草
齝丑之切
骨
性溫無毒主一切失血諸疾燒存性用本草
特牛莖
主婦人漏下赤白無子卽牛陰莖也本草
尿
性寒味苦辛無毒主消渴黃疸水腫腹脹脚滿小便不通
烏牛尿佳本草
糞
主水腫及霍亂塗門戶辟惡氣燒之亦辟惡
糞灰主灸瘡久不差本草
新生犢子臍中屎主人九竅出血燒灰服本草
熊脂
性微寒一云凉味甘一云甘滑無毒治風補虛强心殺勞蟲本草
去面上䵟䵳及瘡頭瘍白禿本草
熊脂謂之熊白寒月則有夏月則無十一月取之須其背上者本草
熊惡鹽食之則死本草
肉
性平味甘無毒主風痺筋骨不仁
有痼疾者一云積聚寒熱不可食熊肉終身不除愈本草
膽
性寒味苦無毒主熱病黃疸久痢疳䘌心痛疰忤及小兒五疳殺蟲治惡瘡本草
點眼去翳開盲入門
取之陰乾然亦多僞欲試之取粟顆許投溫水中一道若線不散者爲眞本草
腦
腦髓去頭上白禿風屑幷髮落作油摩之
又療諸聾本草
骨
主歷節風及小兒客忤幷煮湯浴本草
血
療小兒客忤本草
掌
食之可禦風寒此是八珍之數
足踏爲食珍之貴古人最重之然胹之難熟
熊掌得酒醋水三件煮熟卽嗔大如皮毬本草
此物能引氣不食自舐其掌故美在其掌入門
熊壽五百歲能化爲狐狸入門
唐象牙
性平一云寒無毒主諸鐵及竹木刺入肉不出
笏及梳作屑用之本草
白膠
性平溫味甘無毒主男子腎藏氣衰虛損腰痛羸瘦婦人服之令有子能安胎治赤白漏下及吐血下血本草
一名鹿角膠一名黃明膠煮鹿角作之
煮法詳見雜方本草
鹿角霜
性溫味鹹無毒治勞傷羸瘦補腎益氣固精壯陽强骨髓止夢泄入門
阿膠
性平微溫味甘一云甘辛無毒主虛勞羸瘦腰腹痛四肢痠疼療風補虛養肝氣止泄痢咳嗽女子下血安胎本草
煮牛皮作之驢皮膠主風爲最出東阿故名阿膠本草
阿縣城北井水作者爲眞阿水是濟水性淸趨下故治濁痰逆上入手太陰足少陰厥陰久嗽久痢幷宜入門
眞膠極難得寧用黃明牛皮膠蚌粉炒用入門
牛乳
性微寒一云冷味甘無毒補虛羸止煩渴潤皮膚養心肺解熱毒本草
凡服乳必煮一二沸停冷啜之生飮令人痢熱食卽壅又不欲頓服欲得漸消本草
乳及尿屎去病黑牛勝黃牛本草
凡乳酪與酸物相反本草
羊乳
性溫味甘無毒潤心肺止消渴本草
馬乳
性冷味甘無毒止渴
驢乳性同冷利本草
酪
性寒一云冷味甘酸無毒止煩渴熱悶心膈熱痛本草
療身面上熱瘡肌瘡本草
酥
性微寒一云凉味甘無毒益心肺止渴嗽潤毛髮除肺痿心熱幷吐血補五藏利腸胃本草
酥搯酪作之其性猶異本草
酥酪醍醐乳腐乃牛乳羊乳馬乳或各或合爲之四種中牛乳爲上羊乳次之馬乳又次之入門
醍醐
性平味甘無毒治一切肺病咳嗽膿血皮膚瘙痒通潤骨髓明目補虛功優於酥本草
乳成酪酪成酥酥成醍醐本草
醍醐生酥中酥之精液也好酥一石有三四升醍醐熟抨貯器中待凝穿中至底便津出得之性滑以物盛之皆透惟鷄子殼及葫蘆盛之不出本草
在酥中盛冬不凝盛夏不融者是也本草
作酪時上一重凝者爲酪面酪面上其色如油者爲醍醐熬之卽出不可多得極甘美惟潤養瘡痂最相宜本草
海獺
味鹹無毒主人食魚中毒魚骨傷人及喉鯁不下者
似獺大如犬毛着水不濡生海中本草
白馬莖
性平味鹹甘無毒主男子陰痿不起令堅長强志益精肥健生子本草
要馬無病肥嫩身如銀春收者最妙陰乾百日用本草
銅刀劈作七片以羊血拌蒸半日曬乾剉用本草
入藥用白者爲勝得金之正色也入門
肉
性冷味辛苦有小毒一云大毒長筋骨强腰脊令人壯健本草
着水浸洗三五遍去血盡煮得爛熟方可食本草
食馬肉中毒心悶飮美酒卽解一云飮淸酒卽解濁酒卽加本草
自死肉不可食生疔瘡本草
心
主喜忘本草
肺
主寒熱本草
肝
有毒食之殺人本草
赤馬皮
臨産鋪之令産母坐上催生本草
白馬脂
主白禿瘡本草
鬐頭膏
主生髮本草
頭骨
性微寒療頭耳瘡枕之令人不睡本草
脛骨
性寒味甘補陰瀉火可代芩連用入門
齒
療丁腫主小兒驚癎本草
眼
主驚癎瘧疾及小兒鬾病本草
蹄
性熱味甘無毒辟溫瘧
白馬蹄療婦人白崩赤馬蹄療婦人赤崩本草
懸蹄
性平主驚癎乳難辟惡氣鬼毒蠱疰不祥療齲齒止衄
俗名馬夜眼本草
鬐毛
主女子崩中赤白本草
鬃毛
止血幷付惡瘡本草
尿
性微寒味辛主消渴破積聚癥堅銅器承飮之又主鱉瘕
洗頭瘡白禿本草
屎
性微溫主崩漏吐下血衄血金瘡止血又主陰陽易一名馬通
屎及尿以白馬爲良本草
煎湯服治暑病最佳俗方
鹿茸
性溫味甘酸一云苦辛無毒療虛勞羸瘦四肢腰脊痠疼補男子腎虛冷脚膝無力夜夢鬼交泄精女人崩中漏血及赤白帶下能安胎本草
五月角初生時取其茸火乾以形如小茄子者爲上或云茄子茸太嫩血氣未具不若分岐如馬鞍形者有力本草
塗酥火燎去毛微灸入藥本草
不可以鼻嗅其茸中有小蟲入鼻害人本草
角
性溫味鹹無毒主癰疽瘡腫除惡血除中惡心腹疰痛又治折傷腰脊痛本草
鹿壽千歲五百歲毛變白年歲久者其角堅好入藥彌佳本草
冬至一陽生麋角解夏至一陰生鹿角解各逐陰陽分如此解落今人用一般殆疎矣凡麋鹿自生至堅完無兩月之久大者二十餘斤其堅如石計一晝夜須生數兩凡骨之類成長無速於此雖草木至易生亦無能及豈可與凡骨血爲比哉本草
入藥不用自落者本草
或醋煮剉碎或灸黃色或燒灰爲末用入門
骨
性微熱一云溫味甘無毒主虛勞可爲酒治風補虛又安胎下氣殺鬼精物本草
髓
性溫味甘無毒治男女傷中絶脈筋骨弱四肢不收壯陽令有子和酒服
鹿髓可作酒本草
血
補虛止腰痛治肺痿吐血及崩漏帶下
有人因獵失道飢渴獲一鹿刺血飮之飢渴頓除遂覺氣血充盛異常人有效此刺鹿頭角間血和酒飮之更佳本草
肉
性溫味甘無毒補虛羸强五藏益氣力調血脈本草
野肉之中獐鹿可食生不羶腥又不屬十二辰八卦無主兼能補益於人卽生死無尤故道家許聽爲脯其餘牛羊鷄犬雖補益充肌膚於亡魂皆爲愆責幷不足啖本草
饗神用鹿肉者以其性別淸淨故也本草
鹿之一身皆能益人野族中第一品也或脯或煮或蒸俱宜和酒服但餌藥者不可食蓋鹿常食解毒草減藥力故也入門
頭
止消渴主夜夢見物取肉食之本草
腎
性平補腎壯陽氣本草
蹄
肉主脚膝痠疼本草
筋
主勞損續絶本草
麋脂
性溫一云大熱味辛無毒主癰腫惡瘡風寒濕痺四肢不收不可近陰令痿一名宮脂本草
麋性淫快不應痿人陰一方云不可近陰令陰不痿此說有理本草
靑麋大鹿也本草
俗方名
茸
麋茸利補陽鹿茸利補陰壯骨血堅陽道强骨髓端如瑪瑙紅玉者最善
服之功力勝鹿茸本草
角
性溫味甘無毒添精補髓益血脈煖腰膝悅色壯陽偏治丈夫療腰膝不仁補一切血本草
月令云仲夏鹿角解仲冬麋角解日華子謂夏至角解誤矣鹿是山獸夏至得陰氣而解角從陽退之象麋是澤獸冬至得陽氣而解角從陰退之象也本草
煎作膠與鹿角膠同功本草
骨
除虛勞至良煮骨汁釀酒飮令人肥白美顔色本草
肉
性熱益氣補中治腰脚本草
麞骨
性微溫一云平味甘一云鹹無毒主虛損泄精益精髓悅顔色
煮骨汁釀酒飮之有補下之功本草
肉
性溫味甘無毒補益五藏
自八月至十二月食之勝羊肉餘月食之動氣
道家以麞鹿肉羞爲白脯言其無禁忌也
獐又呼爲麕麕肉主人心麤豪取心肝爲末酒服卽小膽本草
髓
益氣力悅澤人面和酒服本草
臍
中有香治虛損亦治惡病本草
麂肉
性平一云凉味甘一云辛無毒一云有毒主五痔能墮胎多食動痼疾發瘡疥
麂音紀獐類也又小於獐但口兩邊有長牙性好鬪山深處有之本草
羖羊角
性溫一云微寒味鹹苦無毒主靑盲明目止驚悸殺鬼魅辟虎狼療漏下惡血治風退熱本草
卽牡羊角也靑羖者佳取無時勿使中濕濕卽有毒本草
頭
性凉一云平治骨蒸腦熱風眩癲疾補虛損安心止驚治小兒驚癎
熱病後宜食羊頭肉冷病人勿食本草
肉
性大熱一云溫味甘無毒治虛勞寒冷補中益氣安心止驚開胃肥健本草
齒骨及五藏皆溫平而主疾惟肉性大熱熱病差後百日內食之復發熱瘧人食之令發熱困重皆致死本草
肝
性冷療肝風目赤暗痛能明目本草
膽
性平主靑盲明目點眼中主赤障白膜本草
靑羊膽佳本草
心
補心主憂恚膈氣心有孔者殺人勿食本草
胃
主虛羸補胃虛損止尿數補氣本草卽肚也
腎
補腎氣益精髓主虛損耳聾盜汗壯陽益胃止小便
羊五藏補人五藏本草
髓
性溫味甘無毒利血脈益經氣以酒服之本草
脂
治遊風幷黑䵟本草
血
主産後血暈及中風血悶飮一升卽愈本草
骨
性熱主虛寒羸瘦有宿熱人勿食本草
脊骨
治腎冷腰痛搗碎煮爛和蒜虀或酒空心食入門
脛骨
治牙齒疎痛火煆爲末入鹽每早擦牙上入門
齒
主小兒羊癎三月三日取之本草
皮
補虛去諸風去毛作臛食之本草
屎
燒灰淋取汁沐頭令髮長黑又生髮
理聤耳罨竹木刺又主箭鏃不出本草
羚羊角
治中風筋攣熱毒風攻注中惡風昏亂不省安心氣定驚悸常不魘寐明目辟蠱毒惡鬼不祥治熱毒痢及血痢本草
角甚多節蹙蹙圓繞細如人指長四五寸蹙文細者爲堪用採無時本草
羚羊夜宿以角掛木不着地但取角彎中深銳緊小猶有掛痕者是眞也本草
羚羊角行厥陰經藥也入厥陰甚捷能淸肝
眞角耳邊聽之集集鳴者良本草
肉
肥軟益人兼主冷勞山嵐瘧痢又主蛇咬惡瘡本草
唐犀角
性寒一云微寒味苦酸鹹一云甘辛無毒一云小毒鎭心神散風毒辟邪精鬼魅中惡毒氣止驚退熱毒入心狂言妄語鎭肝明目解山嵐瘴氣及百毒治癰疽瘡腫化膿作水本草
入藥有黑白二種以黑者爲勝其角尖又勝
凡犀見成物皆被蒸煮不堪入藥惟生者爲佳
又有牸犀其角甚長紋理細膩不堪藥用
要使牯犀角烏黑色肌理麤皺裂光潤者上本草
犀者淸心鎭肝之劑也其性善走解熱毒以化血淸心以入陽明經入門
犀性走散比諸角尤甚鹿取茸犀取尖其精銳之力盡在是矣本草
凡修治犀角剉末以紙裹置人懷中一宿令受人氣則易硏古人云人氣粉犀者此也蓋犀角得人熏染則易爲粉也尋常湯藥磨水刺服若在散藥則屑之多用則令人煩以麝香一字水調解之入門
又有通天犀駭鷄犀辟塵犀辟水犀皆至貴之物本草
虎骨
性平一云微熱味辛無毒骨用頭及脛
一名大蟲凡虎色黃者佳雄虎爲勝
虎壽千歲五百歲毛變白本草
頭骨
除邪惡氣殺鬼疰毒止驚悸治溫瘧殺犬咬毒
作枕枕之辟惡魘以置戶上辟鬼本草
脛骨
治筋骨毒風攣急屈伸不得走注疼痛
煮湯浴去骨節風毒本草
用脛骨者虎之一身筋力皆出於前足脛骨中性氣藏焉故用以入藥入門
肉
性平味酸無毒益氣力主惡心欲嘔治瘧辟三十六種精魅
食虎肉入山虎見有畏
熱食虎肉損齒本草
膏
主犬咬瘡納下部治五痔下血本草
鬚
療齒痛火上溫揷孔中本草
鼻
主癲疾及小兒驚癎本草
爪
辟惡魅懸小兒臂上辟惡鬼本草
牙
主丈夫陰頭瘡及疽瘻本草
皮
主瘧鋪房內寢臥其上本草
膽
主小兒驚癎及疳痢本草
屎
主鬼氣及惡瘡本草
眼睛
主癲及驚邪辟惡鎭心治瘧疾療小兒客忤驚啼
虎睛定魄治魄不寧者宜用此本事
豹肉
性平味酸無毒一云微毒主安五藏壯筋骨輕身益氣令人猛健又主鬼魅邪神本草
肉食令人志性麤疎少時消卽定久食耐寒暑
豹毛赤黃其紋黑如錢而中空比比相次此獸猛捷過虎故能安五藏而輕身本草
脂
可合生髮膏朝塗暮生本草
頭骨
燒灰淋汁沐頭去風屑本草
鼻
主狐魅本草
皮
寢之祛瘟疫辟鬼邪本草
土豹
此物毛更無紋色亦不赤其形亦小此爲自有種非能變爲虎也本草
狸骨
性溫味甘無毒主鬼疰毒氣心腹痛治噎病不通飮食及痔瘻惡瘡本草
頭骨最妙皆當燒灰服之本草
狸類甚多以虎斑文者堪用猫斑者不佳本草
肉
療諸疰鼠瘻遊風本草
陰莖
主月水不通男子陰㿉燒灰東流水送下本草
糞
主寒熱鬼瘧發無期度者極驗燒灰用五月收糞極神妙本草
家狸
一名猫亦曰狸奴肉性微寒味甘酸主勞瘵骨熱痰多及痔瘻作羹空心食之黑色者尤佳入門
免頭骨
性平無毒主難産及胞衣不出及産後餘血不下搶心脹欲死
頭骨和皮毛髓幷燒灰酒服或丸服
免爲食品之上味免竅有六七穴子從口出故姙娠忌食者非爲缺脣亦緣口出本草
肉
性寒平味辛一云酸無毒治渴健脾然性冷多食損元氣絶血脈弱房事令人萎黃本草
臘月肉作醬食去小兒豌豆瘡
八月至十月肉酒灸喫與丹石發熱人相宜性冷故也
免有白者全得金之氣入藥尤佳免壽千歲五百歲毛變白餘免至秋深可食金氣全故也本草
腦
主凍瘡手足皸裂又能滑産本草
肝
主目暗能明目補勞本草
毛
燒灰主灸瘡不差本草
屎
一名玩月砂治瘡及痔本草
蹶免
北方有跳免前足寸餘後足幾尺行則用後足跳一躍數尺止則蹶然仆地爾雅所謂蹶免亦曰蛩蛩駏驉本草
牡狗陰莖
性平味鹹無毒主傷中絶陽陰痿不起令强熱大生子除女子帶下十二疾本草
一名狗精六月上伏日取陰乾百日本草
肉
性溫一云煖味鹹酸無毒一云有毒主安五藏補五勞七傷補血脈厚腸胃塡骨髓煖腰膝起陽道益氣力本草
黃色牡者上白黑色者次之
比來去血食之却不益人
肥者血亦香美何要去血去血則都無效矣本草
春月目赤鼻燥欲狂者不可食本草
血
性溫味鹹無毒
白狗血主癲疾及産難
黑狗血主産難橫生皆取熱血飮之本草
頭骨
性平主久痢勞痢及崩中帶下血痢金瘡止血黃狗頭骨燒灰服
白狗骨療瘡瘻及妬乳癰腫燒灰用本草
腦
主下部䘌瘡鼻中息肉本草
乳汁
主十年靑盲取白犬乳汁注目中本草
齒
性平主癲癎及小兒客忤伏日取之燒灰用本草
心
主憂恚氣療狂犬咬本草
腎
主産後腎勞如瘧又主腎虛冷本草
肝
主脚氣攻心本草
膽
性平味苦有小毒主明目去眼中膿水又去腸中膿水療鼻齆息肉痂瘍惡瘡又治撲損金瘡瘀血
上伏日採熱酒調下久陳瘀血盡下本草
四脚蹄
性平煮汁飮下乳汁本草
白狗屎
主丁瘡瘻瘡及諸毒本草
今治心腹積聚及落傷瘀血不下燒存性和酒服神效俗方
狗寶
膽中黃謂之狗寶治肺經風毒痰火癰疽惡瘡犬吠月發狂者多有之必自採乃眞用乾豆腐作竅入黃於中合定水煮半日細硏用之入門
狗寶於癩狗腹中得之
豚卵
性溫味甘無毒除奔豚五癃邪氣攣縮及驚癎癲疾鬼疰蠱毒
一名豚顚陰乾藏之勿令敗本草
肉
性寒一云凉味苦微毒解熱
療熱閉血脈弱筋骨虛人肌殺藥動風不可久食
療水銀風壓丹石毒
食能暴肥此蓋虛肌故也
猪水畜也其味甘美而鹹其氣微寒先入腎本草
食豚去腦本草
肪膏
悅皮膚作手膏不皸裂
主諸惡瘡癰疽殺蟲宜煎諸膏藥用
解斑猫芫靑毒
臘月亥日取之勿令中水經年不壞本草
又治五疸下胞衣易産入門
血
主奔豚氣及海外瘴氣本草
鬐膏
性微寒主生髮本草
大猪頭
補虛益氣去驚癎五痔本草
腦
主風眩腦鳴及凍瘡本草
骨髓
性寒主撲損惡瘡本草
骨
解諸果毒燒灰和水服本草
肝
性溫主冷泄久滑赤白去濕治脚氣本草
心
性熱治驚邪驚癎補心血不足本草
脾
主脾胃虛熱以薑橘參葱合陳米煮作羹食之本草
肺
性寒能補肺殺斑猫地膽毒本草
腎
卽腰子也性冷和理腎氣通利膀胱補水藏煖腰膝治耳聾腰痛雖補腎亦令少子
冬月不可食損人眞氣本草
肚
性微溫主骨蒸熱勞補虛羸助氣止渴止痢又治暴痢虛弱殺勞蟲四季宜食本草
腸
主虛竭小便數補下焦虛竭本草
膽
性微寒一云大寒味苦主傷寒熱渴骨熱勞極大便不通療濕䘌下膿血不止又主小兒五疳殺蟲本草
能潤燥通便入心通脈入門
性寒味苦鹹與人尿同體湯液
𦚟
音夷性寒主肺痿喘急氣脹去皴皰䵟䵳本草
齒
性平主小兒驚癎及蛇咬本草
乳汁
主小兒驚癎及天弔大人猪鷄癎飮之本草
舌
健脾令人能食本草
四足
性寒味甘補氣下乳汁煎湯洗瘡可免乾痛得效
懸蹄
性平主五痔腸癰內蝕入門
猪黃
主金瘡血痢膽中有黃和水服本草
耳中垢
主蛇咬傷本草
猪膚
性寒味甘無毒治傷寒客熱下利咽痛胸滿心煩入門
猪者水畜也其氣先入腎解少陰客熱所以言膚者肌膚之義也宜用燖猪皮上黑膚也活人
屎
性寒治天行熱病黃疸濕痺蠱毒
屎汁極療溫毒
東行牡猪者爲良水浸一宿去渣服本草
野猪黃
性平味辛甘無毒主鬼疰癎病惡毒風小兒疳氣客忤天弔本草
膽中有黃硏和水服本草
形似家猪但腰脚長毛褐入門
肉
味甘美無毒補肌膚主腸風瀉血
肉赤色者補人五藏不發風虛氣也
雌者肉美
野猪肉勝家猪不動風氣所以勝家猪也本草
脂
悅色除風腫毒瘡疥癬及婦人無乳
産婦無乳取煉脂和酒服乳卽下一婦可供五兒
臘月陳者佳本草
膽
主惡熱毒邪氣本草
齒
主蛇咬瘡燒灰服本草
外腎
治崩中帶下幷腸風血痢和皮燒灰服本草
猪靨子
生豚猪項下喉嚨絲一枚形如棗大微匾色紅醫林
驢肉
主風狂能安心氣釀酒服治一切風
凡驢以烏者爲勝入藥用烏之意如烏鷄子烏蛇烏鴉之類以治風者取其水色以制熱生風之義本草
脂
治積年聾多年瘧狂癲不識人和酒服幷付瘡疥本草
皮
治瘧煎膠服治一切風幷衄血吐血腸風血痢崩中帶下
煎膠用皮取其發散皮膚之義本草
頭
煮汁止消渴洗頭風風屑本草
乳
性冷利味甘主消渴熱急黃小兒驚癎客忤本草
尿
性平味鹹有小毒主胃反吐不止又主齒痛本草
屎
主心腹卒痛諸疰忤絞汁服本草
尾下軸垢
療瘧無久新發無期者本草
騾肉
性溫味辛有小毒食之不益人孕婦忌食入門
狐陰莖
性微寒味甘有毒主女子絶産陰痒小兒陰㿉卵腫
狐善爲魅
形似黃狗而小鼻尖尾大本草
肉
性煖一云溫味甘有小毒主五藏邪氣精神恍惚健忘補虛勞療蠱毒疥瘡作羹食
作膾生食甚煖去風本草
五臟
性微寒味苦有毒主蠱毒及小兒驚癎
心肝生服治狐魅
肝燒灰治風本草
膽
主人暴亡溫水硏灌喉中卽活臘月收雄者佳本草
腸肚
性微寒主瘡疥及小兒驚癎大人見鬼本草
頭尾
燒之辟惡本草
脣
出惡刺本草
屎
燒之辟瘟疫惡氣
雄狐屎正月取者佳
在木石上尖頭堅者是也本草
獺肝
性微熱一云平味甘一云鹹有毒一云無毒主鬼疰病相染一門悉患者又療傳屍勞疾止久嗽治蠱毒
一名水狗卽今水獺也入藥當以取魚祭天者
獺五藏及肉皆寒惟肝性溫主傳屍勞極亦主産勞諸畜肝皆葉數定惟此肝一月一葉十二月十二葉其間又有退葉須見形乃可驗不爾多僞也本草
肉
性寒一云平無毒主骨蒸熱勞血脈不行及女子經脈不通大小腸秘澁然消陽氣不益男子宜少食
下水脹熱脹卽差冷脹益甚只治熱不治冷故也
療瘟疫時氣及牛馬疫煮屎灌亦良本草
膽
主眼翳黑花飛蠅上下視物不明
療結核瘰癧最效俗方
古云獺膽分杯嘗試不驗惟塗盞面使酒稍高而已本草
腎
主益男子本草
骨
止嘔噦療魚骨鯁本草
髓
滅瘢痕取白獺髓雜玉與琥珀屑塗之本草
四足
主魚骨鯁煮汁服又取爪爬項下卽下本草
皮
今人以皮飾毳服領袖云垢不着如風塵眯目以皮拭目卽出又毛端果不染塵亦一異也本草
猯肉
性平味甘一云酸無毒主久水脹垂死者
一名獾豚似犬而矮尖啄黑足褐色極肥蒸食甚美本草
獾猪肉甘美作羹食之下水腫瘦人食之長肌肉令肥白治久痢大效入門
俗名土猪俗方
脂膏
主傳屍鬼疰及上氣咳逆本草
胞
乾之湯摩如鷄卵許空腹服之吐蠱毒本草
獾肉
主小兒疳瘦啖之殺蛔蟲
俗名山獺毛微灰色嘴尖黑尾短闊本草
山狗卽貛也味甘美皮可爲裘食物
貉肉
主元藏虛劣及女子虛憊
形似小狐毛黃褐色
猯貛貉三種大抵相類而形色差別也本草
膃肭臍
性大熱一云熱味鹹無毒主五勞七傷腎氣衰弱陰痿少力面黑精冷幷男子腎精衰損多色成腎勞瘦悴又療鬼魅狐魅夢與鬼交中惡邪氣助陽氣煖腰膝
新羅國海狗外腎也連卵取之其臍紅紫色其皮上自有肉黃毛三莖共一穴取其外腎陰乾百日置密器中常濕潤如新採無時本草
其外腎上有紅紫班點兩重薄膜裹其肉核入門
須酒浸一日紙裹微火上灸令香細剉單搗用本草
凡使火燎去毛酒浸一日微微火上灸令香細剉別硏用如無眞者以黃狗腎三枚可代一枚入門
欲驗其眞取置睡犬傍其犬忽驚跳若狂者爲佳又於臘月當風處置盂水浸之不凍者爲眞也本草
今出江原道平海郡甚貴難得俗方
豺皮
性熱有毒主冷痺脚氣灸熱裹脚卽差
又主䘌齒瘡燒灰付
肉味酸不可食消脂肉損精神本草
狼肉
味辛可食老狼頷下有懸肉行善顧疾則不能鳴則諸孔皆涕入門
豺狼一類大如狗蒼色狼尾黃黑色長大武士取以懸橐鞬爲飾本草
狼壽八百歲三百歲則善變人形入門
喉
治噎病本草
屎
治瘰癧又狼屎燒之煙直上故烽火用之入門
狼筋
如織絡袋子大小如鴨卵人有犯盜者熏之當脚攣因獲賊本草
唐野駝脂
性溫無毒療諸風頑痺及惡瘡腫毒其脂在兩峯間
峯蹄最精人多煮熟醋啖本草
唐獮猴
肉性平味酸無毒主諸風勞作脯主久瘧
此物有數種取色黃尾長面赤者本草
獮猴八百歲化爲猿猿五百歲變爲玃玃一千歲變爲蟾蜍入門
頭骨
主瘴瘧鬼瘧燒灰酒服又辟小兒驚鬼魅本草
蝟皮
性平味苦一云甘無毒一云小毒主五痔陰蝕下五色血汁及腸風瀉血痔疾又療腹痛疝積
生田野取無時猪蹄者妙鼠脚者次勿使中濕
狀類猯㹠脚短多刺尾長寸餘人觸近便藏頭足外皆刺不可嚮邇本草
入藥燒灰或灸黃或炒黑或水煮用得酒良入門
肉
肥下焦理胃氣
善開胃氣止嘔逆止血汗令人能食從蟲從胃有義焉入門
脂
可煮五金八石主耳聾及腸風瀉血五痔本草
骨
食之則令人瘦諸節漸縮小本草
牡鼠肉
性微溫一云凉味甘無毒療踒折續筋骨搗付
主小兒疳疾腹大貪食灸食之牡鼠父鼠也又主骨蒸勞極四肢羸瘦殺蟲去骨酒熬入藥本草
膽
主目暗及耳聾但纔死膽便消故不可得本草
鼠膽隨人神所在一云每月初生有之初三日前則可得入門
目
主明目夜見書本草
脂
主湯火瘡本草
四足及尾
主婦人墮胎易出本草
骨
甚瘦人不可食本草
糞
性微寒專主傷寒勞復又主小兒癎疾兩頭尖者是牡鼠糞也本草
鼴鼠
性寒味鹹無毒主癰疽諸瘻蝕惡瘡瘡疥陰䘌爛瘡及血脈不行結成癰疽食之可消小兒食殺蛔蟲
一名鼢鼠常穿耕地中行討堀卽得其形類鼠而肥多膏色黑口鼻尖强脚絶短但能行尾長寸餘目極小項尤短五月取令乾燔之
膏堪摩諸惡瘡本草
鼺鼠
性微溫主墮胎令易産
鼺鼠是鼯鼠卽飛生鳥也山中有之狀如蝙蝠大如鳩鵲暗夜行飛人取其皮毛與産婦臨蓐持之令易産
毛赤黑色長尾飛不能致遠人謂之飛生本草
敗鼓皮
性平主中蠱毒燒作屑和水服病人卽喚蠱主姓名令其呼取蠱便差
以黃牛皮者爲勝久用穿破者佳本草
貂鼠
四足燒灰和酒服治奔豚疝氣上衝欲死卽效
靑鼠貂鼠同功俗方
黃鼠
卽鼠狼也肉作末療瘡瘻久不合付之卽效
四足主疝氣上衝燒灰服俗方
筆頭灰
性微寒主小便難不通及陰腫莖痿
取年久使乏者燒灰用本草
震肉
主小兒夜驚大人因驚失心作脯食之此畜物爲天雷所霹靂者也本草古人云肉雖多不使勝食氣蓋人食以穀氣爲主一或過焉適足以傷人非養生之道也食物
食諸肉過度還飮肉汁卽消食腦立消
萬物腦能消身所以食膾飱魚頭羹也本草
湯液篇卷之二
魚部
凡五十三種
鯉魚膽
性寒味苦無毒主靑盲明目目熱赤痛療耳聾
點眼主赤腫翳痛去障翳本草
肉
性寒一云平味甘無毒一云有毒主黃疸止消渴療水腫脚滿下氣破冷氣痃癖又治胎動及姙婦身腫能安胎
鯉魚最爲魚之主形旣可愛又能神變脊中鱗從頭數至尾皆三十六鱗亦其成數也
生江湖池澤中處處有之今人食品中以爲上味
修事法可去脊上兩筋及黑血毒故也本草
腦髓
主暴聾煮粥食之本草
齒
主石淋燒灰酒下本草
目
燒灰付瘡本草
眼睛主刺在肉中不出及諸瘡中風水毒腫痛燒灰納瘡中卽愈諸魚目幷好入門
骨
主女子帶下赤白及陰蝕本草
腸
主小兒肌瘡及腹中瘡本草
鱗皮
破産後滯血及癮疹燒灰酒服本草
血
主小兒丹腫及瘡塗之卽差本草
鯽魚
性溫一云平味甘無毒平胃氣益五藏調中下氣止下痢合蓴作羹主胃弱不下食作膾主久赤白痢
一名鮒魚諸魚中最可食色黑而體促肚大而脊隆池澤皆有之
一種背高腹狹小者名䲙魚力差劣本草
諸魚皆屬火惟鯽魚屬土故能入陽明而有調胃實腸之功又云魚在水中無一息之停故能動火入門
頭
性溫主小兒頭瘡口瘡重舌目翳燒灰用本草
膽
主小兒腦疳取汁滴入鼻中本草
子
調中益肝氣凡魚生子皆粘着草上及土中經冬月至六月三伏時雨中便化爲魚本草
烏賊魚骨
性微溫味鹹無毒一云小毒主婦人漏血治耳聾及眼中熱淚又療血崩殺蟲心痛
形如革囊口在腹下八足聚生口傍只一骨厚三四分似小舟輕虛而白又有兩鬚如帶可以自纜故一名纜魚生東海取無時本草
骨一名海螵蛸凡使水煮一時煮令黃去皮細硏水飛日乾用入門
浮于水上烏見以爲死往啄之乃卷取入水而食之故謂之烏賊有無骨者謂之柔魚本草
肉
性平味酸主益氣强志通月經久食益精令人有子本草
腹中墨
主血刺心痛醋磨服之
腹中血及膽正如墨能吸波噀墨以溷水自衛免爲人獲本草
蠡魚
性寒味甘無毒主浮腫下水療五痔有瘡者不可食令人瘢白
一名鱧魚生池澤中處處有之是蛇所變至難死猶有蛇性本草
治癩用此以代花蛇是亦去風
一名鮦魚黑色無鱗頭有星名水厭日用
腸
主五痔灸熟納肛中蟲出本草
膽
主急喉痺取點卽差諸魚中惟此膽味甘可食本草
鰻鱺魚
性寒一云平味甘無毒一云微毒主五痔瘡瘻殺諸蟲治惡瘡及婦人陰戶蟲痒
此魚雖有毒而能補五藏虛損治勞瘵
似蟮而腹大無鱗靑黃色蓋蛇之類也生江湖中處處有之五色者功尤勝本草
海鰻
性平有毒治惡瘡疥瘻功同上生海中本草
鮫魚皮
性平味甘鹹無毒主鬼疰蠱毒吐血及食魚中毒
今之沙魚皮也皮上有眞珠斑背皮麤錯堪揩木如木賊生海中卽飾鞍劒裝刀靶䱜魚皮也本草
肉
性平無毒一云小毒補五藏爲膾爲脯皆食品之美者食之益人本草
鱖魚
性平味甘無毒一云微毒補勞益脾胃治腸風瀉血去腹內小蟲益氣力令人肥健
生江溪間背有黑點巨口一名鱖豚卽今錦鱗魚也本草
膽
主骨鯁在喉中不下本草
靑魚
性平味甘無毒主濕痺脚弱
生江湖間似鯉鯇而背正靑色本草
非我國之靑魚也俗方
石首魚
性平味甘無毒主食不消腹脹暴痢和蓴作羹開胃益氣
乾食之名爲鯗音想生東海本草
頭中石
頭中有小石如碁子主下石淋磨服之本草
鯔魚
性平味甘無毒開胃通利五藏令人肥健
此魚食泥與百藥無忌似鯉而身圓頭扁骨軟生江海淺水中本草
鱸魚
性平味甘有小毒補五藏和腸胃益筋骨作膾尤佳多食宜人雖有小毒不至發病生江湖中本草
鮎魚
性煖味甘無毒主浮腫下水利小便
生池澤處處有之大首方口背靑黑無鱗多涎
有三種口腹俱大者名鱯音戶背靑口小者名鮎音廉口小背黃腹白者名鮠音危皆無鱗有毒非食品之佳味也一名鮧本草
涎
主三消渴疾本草
鱔魚
性大溫味甘無毒主濕痺補虛損療瀋脣治婦人産後淋瀝血氣不調羸瘦
一名鱓音善魚似鰻鱺魚而細長亦似蛇而無鱗有靑黃二色生水岸泥窟中所在皆有亦蛇類也本草
血
主癬及瘻瘡本草
頭骨
止痢治消渴端午日取燒灰用本草
皮
主婦人乳硬結痛燒灰酒下二錢本草
比目魚
性平味甘無毒補虛益氣力多食稍動氣
東海有比目魚其名爲鰈本草
形如箬葉一邊有兩目動則兩邊相比而行日用
卽今廣魚舌魚之類俗方
䱋魚
食之益人尾有大毒有肉翅尾長二尺刺在尾中人被刺煮海獺皮及魚簄竹解之
候人尿處以刺釘之令人陰腫痛拔去卽愈食物
河㹠
性溫一云凉味甘有毒一云大毒補虛去濕理腰脚去痔疾殺蟲
生江河中觸之則怒氣滿腹膨脹又名䲅魚吹肚魚胡夷魚
此魚有大毒味雖珍然修治不如法食之殺人不可不愼也
此魚肉無毒肝與卵有大毒凡修事宜去肝與卵幷脊內黑血淨洗去血爲好本草
與水芹同煮則無毒云俗方
夻魚
性平味鹹無毒食之補氣腸與脂味尤佳生東北海俗名大口魚俗方
八梢魚
性平味甘無毒食之無別功身有八條長脚無鱗無骨故又名八帶魚生東北海俗名文魚俗方
小八梢魚
性平味甘無毒形似八梢魚而小亦無鱗無骨生海邊俗名絡蹄俗方
本經名章擧魚一名石距比烏賊魚差大味珍好卽此也本草
松魚
性平味甘無毒味極珍肉肥色赤而鮮明如松節故名爲松魚生東北江海中俗方
鰱魚
性平無毒味亦甘美卵如眞珠而微紅色味尤美生東北江海中俗方
白魚
性平無毒開胃下食生江湖中冬月鑿氷取之生漢江者尤好俗方
鰍魚
性溫味甘無毒補中止泄形短小常在泥中一名鰌魚入門
黃桑頁魚
性平味甘無毒主醒酒一名䱀䰲尾如鮎魚日用
鱟魚
性平無毒治痔殺蟲及腸風瀉血産後痢生南海大者如扇長六七尺似蟹皆牡牝相隨無目得牝始行牝去牡死生南海本草
鱟音候
銀條魚
性平無毒寬中健胃合生薑作羹良入門
疑今之銀口魚也
海㹠
味鹹無毒主蠱毒瘴瘧作脯食之
皮中脂摩惡瘡疥癬痔瘻生大海候風潮卽出形如㹠江中亦有入門
鮰魚
生南海味美無毒膘可作膠一名江鰾入門
一名魚鰾治破傷風正傳
疑是今之民魚俗方
魚鮓
性平味甘無毒乃諸魚所作之鮓也不益脾胃入門
魚膾
性溫味甘主喉中氣結心下酸水和薑芥醋食之
鮒魚膾開胃止腸澼
鯉魚膾主氣結本草
蟲部
凡九十五種
白蜜
性平一云微溫味甘無毒主安五藏益氣補中止痛解毒除衆病和百藥養脾氣止腸澼療口瘡明耳目
生諸山石中色白如膏者良一名石蜜卽崖蜜也
生諸山石中或木中經二三年者氣味醇厚人家畜養則一歲再取之取之旣數則氣味不足所以不及陳白者爲良本草
蠟取新蜜取陳也凡煉蜜必須用火熬開以紙覆經宿紙上去蠟盡再熬變色大約一斤得十二兩爲佳不可過度入門
蜂子
性平味甘無毒
蜂子卽蜜蜂子也在蜜脾中如蛹而色白大黃蜂子卽人家及大木間作房𤬈蜂也比蜜蜂更大土蜂子卽穴土居者形最大凡用蜂子幷取頭足未成者佳鹽炒食之皆性凉有毒利大小便治婦人帶下本草
蜜蠟
性微溫味甘無毒主下痢膿血療金瘡益氣不飢耐老
蠟卽蜜脾底也初時香嫩重煮治乃成俗人謂之黃蠟本草
白蠟
性平味甘無毒療久痢補絶傷
取黃蠟薄削之暴百許日自然色白若卒用則烊納水中十餘過亦白色本草
又有白蠟出於兩南及濟州乃水靑木脂也作燭甚明非此白蠟也俗方
蠮螉
性平味辛無毒一云有毒主久聾療鼻窒止嘔逆出竹木刺
卽蜾羸一名蒲盧乃細腰蜂也黑色腰甚細能連泥在屋壁間或器物傍作房如幷竹管者是也入藥炒用本草
露蜂房
性平味苦鹹無毒一云微毒主驚癎瘈瘲療癰腫不消及乳癰齒痛惡瘡
樹上大黃蜂窠也人家者力慢不堪用不若山林中得風露氣者佳七月七日或十一月十二月採熬乾硏用
土蜂房治癰腫不消醋調塗之本草
紫金砂卽蜂房蔕也治大小便不通熬硏用之總錄
牡蠣
性平一云微寒味鹹無毒澁大小腸止大小便及盜汗療泄精及女子帶下赤白除溫瘧
牡蠣爲軟堅收斂之劑入足少陰經總錄
生東海採無時一云十一月採爲好其殼擧腹向南視之口斜向東則是左顧或曰以尖頭爲左顧左顧者入藥大抵以大者爲好
先用鹽水煮一伏時火煆硏粉用之總錄
肉
食之美好更有益兼令人細肌膚美顔色海族之最可貴者也總錄
龜甲
性平味鹹甘有毒一云無毒主漏下赤白破癥瘕痎瘧五痔陰蝕濕痺痿弱本草
破癥止漏攻瘧治勞復醫鑑
一名神屋生江河湖水中採無時勿令中濕卽有毒本草
凡用龜甲以生脫者爲上酥灸或酒灸用之入門
龜板
性味同龜甲
上甲卽龜甲下甲卽龜板皆善治陰虛食積發熱入門
龜板補陰續骨逐瘀血醫鑑
腹下可十鑽遍者名敗龜治血麻痺方書多用敗龜取鑽灼之多者一名漏天機本草
龜乃陰中至陰之物稟北方之氣而生故大有補陰之功
肉
性溫味酸除濕瘴風痺踒折食之一如鱉法
十二月勿食龜肉損命多神靈不可輕殺本草
尿
主耳聾滴耳中卽差
龜尿最難得取龜置盤中以鑑照之龜見影淫發而失尿又以紙撚點火以點其尻亦致失尿本草
以龜置荷葉上用猪鬃鼻內刺之卽出類聚
熱龜體上下抖擻之尿卽出俗方
置龜蓮葉以鏡照之尿自出諸法皆不及鏡照之駃綱目
鼈甲
性平味鹹無毒主癥瘕痃癖除骨節間勞熱婦人漏下五色羸瘦小兒脇下痞堅療溫瘧墮胎本草
除崩主漏消痃癖骨蒸勞熱醫鑑
生江湖生取甲剔去肉爲好不用煮脫者但看有連厭及乾厭便好若兩邊骨出知已被煮也
要綠色九肋多裙重七兩者爲上取無時
食鱉忌莧
凡用以醋煮黃色去勞熱童尿煮一日本草
肉
性冷味甘主熱氣濕痺婦人帶下益氣補不足細擘和五味煮食之但不可久食則損人以其性冷故也
鱉甲鱉肉補陰
三足者獨足者頭足不能縮者幷大毒不可食之本草
鱉其聽以眼故稱守神入門
頭
主産後陰脫及脫肛燒灰付之頭血亦塗脫肛本草
黿
性微溫主濕氣消百藥毒
鱉之最大者爲黿生江湖中有闊一二丈者卵大如鷄鴨子人捕食之本草
瑇瑁
性寒無毒解百藥毒辟蠱毒療心經風熱
瑇與玳同瑁龜類也惟腹背甲皆有紅點斑文生海中採無時入藥須生者乃佳本草
肉
性平主諸風鎭心脾利大小腸通月經本草
石決明
性平味鹹無毒主靑盲內障肝肺風熱目中障翳
鰒魚甲也一名九孔螺一名千里光生東南海中以七孔九孔者爲良採無時眞珠母也內亦含珠
麪裹熟煨或鹽水煮一伏時然後磨去外黑皺皮了細硏如麪方堪用本草
肉
名鰒魚性凉味鹹無毒啖之明目
人採肉以供饌最爲珍味
殼肉皆治目本草
蟹
性寒一云凉味鹹有毒一云微毒主胸中熱結治胃氣消食療漆瘡治産後肚痛血不下
生近海溪澗湖澤中八足二螯足節屈曲行則旁橫故曰一名螃蟹今人以爲食品之佳味
每至夏末秋初則如蟬蛻解當日名蟹之意必取此也
八月前每箇腹內有稻芒一顆東輸海神待輸芒後過八月方可食經霜更味美未經霜時有毒本草
殼闊多黃者名蠘其螯最銳食之行風氣扁而大者名蝤蛑解熱氣最小者名蟛螖食之生吐利一螯大一螯小者名擁劒可供食入門
獨螯獨目四足六足皆有毒不可食海中有大蟹不入藥用本草
脚中髓及殼中黃
幷能續斷絶筋骨本草
爪
破胞墮胎破宿血止産後血閉腹痛本草
石蟹
與螃蟹不同形且小其黃付久不合疽瘡螃蟹橫行石蟹退行此亦異生溪澗中俗方
桑螵蛸
性平味鹹甘無毒療男子腎衰漏精精自出止小便滑數或遺尿
一名蝕疣螳螂子也生桑樹上二月三月採蒸之當火灸不爾令人泄
以桑上者爲好兼得桑皮之津氣也略蒸過用之本草
蟬殼
主小兒癎及不能言治目昏翳不見物又療痘瘡不快出甚良專主小兒諸疾五月採本草
蠐螬
性微寒味鹹有毒主惡血血瘀痺氣目中淫膚靑翳白膜及破骨踒折金瘡內塞下乳汁
生人家積糞草中取無時反行者良此蟲以背行反駃於脚本草
生桑柳樹中內外潔白者佳生糞中者止可敷瘡疽採取陰乾糯米同炒米焦取出去口畔及身上黑塵了乃可用入門
然不背行者非眞蠐螬也俗方
白殭蠶
性平味鹹辛無毒一云小毒主小兒驚癎去三蟲滅黑䵟及諸瘡瘢痕幷一切風疾皮膚痒痺又主婦人崩中下血
蠶自殭死白色而條直者爲佳四月取勿令中濕濕則有毒
糯米泔浸去涎嘴薑汁炒用本草
蠶蛹子
性平味甘無毒治風及勞瘦乃繰絲後繭內蛹者也本草
原蠶蛾
性溫一云熱味鹹有小毒壯陽事止泄精尿血煖水藏益精氣强陰道令交接不倦
是重養蠶俗呼爲晩蠶取蛾去翅足微炒用
原再也是第二番蠶以其敏於生育也蠶蛾蠶沙蠶退蠶紙皆取第二番者佳
原蠶蛾有原復敏速之義本草
蠶沙
蠶屎一名蠶沙性溫無毒治風痺不仁腸鳴
一名馬鳴肝淨收取曬乾炒黃色用五月收者良
或酒浸服或炒熱熨病處本草
蠶布紙
性平治血風益婦人一名馬鳴退亦謂之蠶連治婦人血露婦人藥多用之
是初出蠶殼在紙上者亦名蠶退入藥當微炒本草
新綿
燒灰主五痔下血
弓弩弦主難産胞衣不出燒灰飮服本草
緣桑螺
主脫肛燒末猪脂和付立縮
此螺似蝸牛而小雨後好緣桑樹葉本草
樗鷄
性平味苦有小毒主陰痿益精强陰生子
今所謂莎鷄六月後出飛而振羽索索作聲今在樗樹上人呼爲紅娘子頭翅皆赤七月採暴乾微炒用
形類蠶蛾但頭足微黑翅兩重外一重灰色下一重深紅五色皆具腹大此則樗鷄也本草
蝸牛
性寒一云冷味鹹有小毒主賊風喎噼踠跌脫肛治驚癎止消渴
一名海羊卽負殼蛞蝓也八月採以形圓而大者爲勝入藥炒用
蝸牛負殼而行驚之則縮首尾俱藏入殼中有四角二物大同小異本草
蛞蝓
性味功用同蝸牛
蛞音活蝓音兪大於蝸牛無殼而有二角久雨竹林池沼間多有出者本草
石龍子
性寒味鹹有小毒主五癃破石淋利水道
一名蜥蜴入藥當用溪澗澤水中者以五色具者爲雄而良色不具者爲雌力劣五月取一云三四月八九月採火乾本草
形似龍而小能致風雨入門
又有蝎虎蝘蜓守宮相類生草野間然非石龍也入門
蝱蟲
性寒味苦有毒主逐瘀血破血積癥瘕通利血脈
治瘀血血閉破癥結消積膿墮胎本草
蝱散積血淮南
木蝱長大綠色咂牛馬或至顚仆蜚蝱狀如蜜蜂腹凹褊微黃綠色醫家所用蝱蟲卽此也又有一種小蝱大如蠅咂牛馬亦猛三種大抵同體俱能破血五月採腹有血者良炒黃去頭翅足用本草
紫貝
性平無毒明目去熱毒生海中卽砑螺也大二三寸紫斑而骨白本草
貝子
性平一云凉味鹹有毒破五淋利小便散結熱治目中障翳
生海中貝類之最小者潔白如魚齒故一名貝齒
紫貝是大者此是小小貝子也採無時
酒洗火煆細硏水飛用之本草
唐海馬
性平溫無毒主難産
婦人難産手握此蟲則如羊之産也生物中羊産最易臨産帶之或手持之可也
一名水馬生南海中大小如守宮頭如馬身如鰕背傴僂其色黃褐蓋鰕類也收之暴乾以雌雄爲一對本草
蟾蜍
性寒味辛有毒破癥結療惡瘡殺疳蟲治猘犬傷瘡及小兒面黃癖氣
身大背黑無點多㾦磊不能跳不解作聲行動遲緩多在人家濕處
蟾蜍俗名癩疙麻又名風鷄正傳
五月五日取乾之東行者良刳去皮爪酒浸一宿陰乾酥灸或酒灸去骨或燒存性用之本草
眉酥
性寒有毒治癰疽丁瘡瘰癧及一切惡瘡又治小兒疳瘦蚛牙痛
五月五日取活蟾眉間裂之有白汁出謂之蟾酥以油紙裹陰乾用時以人乳汁化開入藥本草
勿令入人眼卽瞎綱目
取法又見雜方
肪
塗玉則刻之如蠟但不可多得但取肥者剉煎膏以塗玉亦軟本草
屎
謂之土檳榔出下濕地往往有之主惡瘡本草
蝦蟆
性冷無毒塗癰腫貼惡瘡解熱結腫
背有黑斑點形小腹大能跳接百蟲食之時作呷呷聲擧動極急在陂澤間者是也本草
䵷
性寒一云冷味甘無毒主小兒熱瘡肌瘡臍傷止痛
蝦蟆屬也似蝦蟆而背靑綠色善鳴聲作蛙者是也生水澤中取無時所謂在水曰蛙者也
背靑腹白嘴尖後脚長故善躍
背有黃紋者名爲金線蛙殺屍疰病蟲去勞劣解熱毒
黑色者南人呼爲蛤子食之至美補虛損本草
蚌蛤
性冷一云寒味甘無毒明目止消渴除熱毒解酒毒去眼赤療婦人虛勞血崩帶下肉之功也
爛殼粉卽蚌粉也飮下主反胃心胸間痰飮作痛兼療癰腫
此海中大蛤也老蚌含珠此物能産眞珠本草
蛤蜊
性冷味甘無毒潤五藏止消渴開胃解酒毒能醒酒婦人血塊宜煮食肉之功也
殼粉主老癖能爲寒熱蛤粉卽海蛤粉也以蛤蜊殼火煆硏爲粉治痰痛
蛤粉攻疝痛反胃能軟頑痰
月令雀入大水爲蛤者也本草
車螯
性冷無毒治酒毒消渴酒渴肉之功也
殼治瘡腫火煆醋淬爲末甘草末等分酒服又醋調付腫上妙
是海中大蛤一名蜃能吐氣爲樓臺者月令雉入大水爲蜃卽此也本草
海粉
治肺燥熱痰能降濕痰能燥塊痰能軟頑痰能消取其鹹能軟堅也止入丸藥
製法詳見雜方本草
海石
性平味淡治痰燥在咽不出療痰塊血塊食塊心痛疝痛遺精白濁帶下入藥火煆或醋煮硏用入門
海石卽蛤蜊殼在海中泥沙日久風波淘汰圓淨如石故名海石其味苦鹹故能軟堅化痰
出閩廣海粉海石同種石其根也近有造海粉法終不如生成之爲美入門
文蛤海蛤
出東海大如巨勝有紫文彩未爛者爲文蛤無文彩已爛爲海蛤二蛤同類主治亦同入門
馬刀
性微寒味辛有毒主漏下赤白破石淋除五藏間熱殺禽獸賊鼠療痰飮作痛殼之功也
一名馬蛤生江湖池澤處處有之細長小蛤也多在泥沙中取無時火煆用本草
形如斬馬刀故爲名卽蚌之類也肉可爲鮓然多食發風痰與蚌蛤蚶蜆螺螄大同小異入門
蜆
性冷一云寒無毒明目利小便下熱氣開胃止消渴解酒毒目黃肉之功也
爛殼灰性溫治陰瘡止痢療反胃吐食除心胸痰水
小於蛤黑色生水泥中採無時本草
蚶
性溫味甘無毒利五藏健胃溫中消食起陽肉之功也
殼火煆醋淬爲末醋膏丸服治一切血氣冷氣癥癖
出海中味最重殼如瓦屋故一名瓦壟子本草
瓦壟子能消血塊次消痰積正傳
疑是今之江瑤柱也其肉味甘而殼似瓦屋出咸鏡道海中俗方
蟶
性溫一云寒味甘無毒主心胸煩悶止渴
生海泥中長二三寸大如指兩頭開煮食之本草
淡菜又云
性溫味甘無毒補五藏利腰脚益陽事療虛損羸瘦幷産後血結腹痛治癥瘕及崩中帶下
生海中一頭尖中含小毛一名殼菜又名東海夫人雖形狀不典而甚益人煮食良採無時本草
海物皆鹹惟此味淡故爲名俗名紅蛤入門
鰕
性平味甘有小毒主五痔久食動風生江海___中稍大煮之色白
生溝渠中小者主小兒赤白遊腫煮之色赤本草
田螺
性寒味甘無毒解熱毒止渴治肝熱目赤腫痛利大小便除腹中熱結
療熱醒酒
生水田中形圓大如桃李類蝸牛而尖長靑黃色夏秋採之先用米泔浸去泥乃煮食之
一名螺螄日用又名鬼眼睛卽土墻上螺螄殼也東垣
此物至難死有誤泥在壁中三十年猶活能服氣飮露本草
殼
主反胃胃冷消痰療心腹痛取爛殼火煆爲末用之本草
海螺
治目痛久不愈取生螺抹開以黃連納螺口中取汁點目中海中小螺也本草
烏蛇
性平味甘有小毒一云無毒主大風疥癩眉髭脫落皮膚頑痺生瘡治熱毒風及一切諸風癮疹疥癬
背有三稜色黑如漆性善不噬物頭上有逆毛至枯死而眼不陷如活者稱之重七錢半至一兩上爲上用之入神麤大者轉重力彌減
尾細長能穿小銅錢一百文者佳此蛇脊高世謂之劒脊烏蛇多在蘆叢中嗅其花氣亦承南風吸最難採捕酒浸去皮骨取肉焙乾用本草
我國黃海道豊川海中椒島有之常在椒樹上吸其氣然最難得俗方
白花蛇
性溫味甘鹹有毒主大風疥癩暴風瘙痒中風喎斜癱瘓骨節疼痛及白癜癧瘍癮疹風痺
蛇何以治風綠蛇性竄卽令引藥至於有風疾處因定號之爲使
黑質白章其文作方勝白花治風速於諸蛇一名褰鼻蛇生深山谷中九十月採捕之火乾
諸蛇鼻向下獨此蛇鼻向上以此名褰鼻蛇雖枯死眼如活當以眼不陷爲眞
此蛇有大毒頭尾各二尺尤甚只取中段酒浸候潤去皮骨焙收其肉用之其骨遠棄埋之恐傷人與生者無異本草
蛇蛻
性平味鹹無毒一云有毒主小兒百二十種驚癎癲疾大人五邪狂亂及百鬼魅療喉痺蠱毒催生易産去眼中障翳甚療惡瘡
一名龍子衣生田野五月五日十五日取之皆須完全石上者佳要用白如銀色者
蛇從口翻退出眼睛亦退今眼藥用此義也本草
埋土中一宿醋浸灸乾用之或燒存性入門
蝮蛇膽
性微寒味苦有毒主䘌瘡殺蟲良
肉有大毒不可輕用
其蛇黃黑色黃頷尖口毒最烈諸蛇之中此獨胎産本草
土桃蛇
此蛇黃色在土窟中入秋則鳴吼其聲遠聞取肉燒灰酒服治大風諸風疥癩一切風俗方
蜘蛛
性微寒有毒主大人小兒㿉療小兒大腹丁奚又主蜂蛇蜈蚣毒空中作圓網身小尻大大腹深灰色腹內有蒼黃膿者眞也去頭足硏膏用若炒焦則無功本草
網
療喜忘七月七日取之納衣領中
又取網纏贅疣自枯落本草
斑蜘蛛
性冷無毒治瘧疾丁腫用如上法小於蜘蛛而色斑本草
壁錢
性平無毒主鼻衄及金瘡血不止取蟲汁點之
蟲上錢幕主小兒嘔吐
似蜘蛛而小在闇壁間形扁如錢作白幕者是也一名壁鏡本草
蚯蚓
性寒味鹹無毒一云小毒主蛇瘕蠱毒去三蟲殺長蟲療傷寒伏熱發狂及黃疸幷天行熱疾喉痺蛇蟲傷
一名地龍白頸是其老者宜用此三月取破去土日乾微熬作末用之
取生者去土着鹽須臾成水名地龍汁
行路人踏殺者名千人踏入藥燒用本草
性寒大解熱毒若腎藏風下疰病不可闕也仍須鹽湯送下
屎
呼爲蚓螻又名六一泥在韭菜地上者佳療狂犬傷瘡及諸惡瘡本草
蜈蚣
性溫味辛有毒主鬼疰蠱毒邪魅蛇毒殺老物老精去三蟲療溫瘧心腹結聚癥癖墮胎去惡血
多在土石間腐爛積草處及人家屋壁間背光黑綠色足赤腹下黃頭金色多足以頭足赤者爲良七月採暴乾入藥灸用
一名蝍蛆淮南子曰蝍蛆甘帶帶者小蛇也其性能制蛇見之則便緣而啖其腦
又性畏蛞蝓觸其身則蜈蚣死故取以治蜈蚣毒本草
薑汁灸去頭足爲末用入門
一名天龍類聚
唐蛤蚧
性平味鹹有小毒一云無毒治肺氣止嗽通月經下石淋通水道
首如蝦蟆背有細鱗身短尾長藥力專在尾酥灸用本草
生嶺南朝夕自鳴蛤蚧本草
水蛭
性平一云微寒味鹹苦有毒治瘀血積聚破癥結墮胎利水道通女子月侯不通欲成血勞
生池澤中五六月採暴乾
一名馬蜞一名馬蟥一作蝗或有長者當以小者爲佳咂牛馬人血滿腹者尤佳
取蛭當展令長腹中有子者去之此物至難死雖火灸經年得水猶活本草
米泔浸一宿日乾細剉以石灰炒黃色用之得效
斑猫
性寒味辛有大毒主鬼疰蠱毒蝕死肌破石淋通利水道治瘰癧墮胎
大豆花時此蟲多在葉上長五六分甲上黃黑斑文烏腹尖喙如巴豆大七月八月取陰乾用時去翅足入糯米同炒米黃爲度生則吐瀉人本草
芫靑
性微溫味辛有毒形大小如斑猫而純靑綠色三四月取暴乾本草
地膽
性寒味辛有毒功用製法同斑猫
此蟲二三月在芫花上呼爲芫靑六七月在葛花上呼爲葛上亭長八月在豆花上呼爲斑猫九月十月欲還地蟄呼爲地膽蓋一蟲隨時變耳本草
雀甕
性平味甘無毒一云有毒主小兒驚癎及諸疾
一名天漿子卽蛅蟴房也多在木枝上形如雀卵紫白間斑其子在甕中如蛹在繭取子用之八月採蒸之
其蟲似蠶而短背有五色斑背上毛螫人有毒欲老口吐白汁凝聚成甕子在中如繭之有蛹本草
治小兒驚風最妙入門
蜣蜋
性寒味鹹有毒主小兒驚癎腹脹寒熱大人癲狂及奔豚出箭頭療惡瘡能墮胎
一名蛣蜋處處有之喜入人牛馬糞中取屎丸而却推之俗呼爲推丸當取大者以鼻頭扁者爲眞入藥去翅足炒用五月五日取蒸藏之臨用當灸其中鼻高目深者名胡蜣蜋用之最佳本草
唐五靈脂
性溫味甘無毒主心腹冷痛通利血脈下女子月閉本草
此物入肝最速能行血止血治婦人血氣刺痛甚效
北地寒號蟲糞也色黑如鐵採無時此蟲四足有肉翅不能遠飛
多挾沙石先以酒硏飛鍊去沙石乃佳本草
生用酒硏飛鍊去沙石熟用者飛後炒令煙起別硏用入門
去心腹死血作痛最妙醫鑑
唐蝎
性平味甘辛有毒療諸風及中風喎斜癱瘓語遲手足抽掣幷小兒驚風
出靑州形緊小者良採無時有用全者有用梢者梢力尤功水洗去腹中土炒用
蝎前謂之螫後謂之蠆螫人最毒本草
我國昌德宮後苑及黃州時有生者蓋貿諸中朝而來時散失者也俗方
螻蛄
性寒一云冷味鹹無毒一云有毒主産難潰癰腫下哽噎除惡瘡出惡刺療水腫本草
此物走小腸膀胱其效甚捷綱目
一名螜俗名土狗處處有之穴地糞壤中而生以夜出者爲良夏至後取暴乾入藥炒用
自腰以前甚澁主止大小便從腰以後甚利主下大小便本草
腦
主竹木惡刺入肉不出取腦塗之卽出本草
唐穿山甲
性微寒有毒主五邪鬼魅驚啼悲泣及小兒驚邪療山嵐瘴瘧痔瘻惡瘡
一名鯪鯉甲以其好穿地道故又名穿山甲形似鯉魚而有四足能陸能水採無時用時細剉蚌粉炒成珠爲末用本草
蜻蛉
性微寒一云凉無毒壯陽煖水藏止精
一名蜻蜓一名靑娘子六足四翼好飛溪渠側五六月取乾去翅足炒用
有數種當用靑色大眼者爲良本草
螢火
性微溫味辛無毒主明目治靑盲治蠱毒鬼疰通神精
一名夜光乃腐草所化常在大暑前後飛出是得大火之氣變化明照也七月七日取納酒中死乃乾之本草
鼠婦
性溫一云微寒味酸無毒一云有毒主氣癃不得小便婦人月閉血瘕通小便能墮胎
亦謂濕生蟲在人家地上多在下濕處甕器底及土坎中常着鼠背故一名鼠負本草
卽地鷄也端午日採曬乾入門
衣魚
性溫味鹹無毒一云有毒主婦人疝瘕小便不利小兒中風項强療淋利小便墮胎滅瘡瘢
一名壁魚衣中有之然多在書卷中或久不動帛中身有厚粉而手搐之則落其形稍似魚故曰衣魚採無時本草
蝨子
人大熱則腦縫裂開取黑蝨三五百枚搗付之及療丁腫肉刺
病人將死虱離身或云取蝨於床前蝨行背病者則死向病者則生本草
活師
主熱瘡及疥癬搗付之
卽科斗蟲也乃蝦蟆兒生水中有尾漸大而脚生則尾脫本草
蚘蟲
性大寒主目赤熱痛取汁滴目中卽差
是大小人吐出蛔蟲也可收之暴乾末用亦可本草
蠱蟲
患蠱人燒爲灰服之立愈
是蠱病人諸竅中時有蟲出取之暴乾用本草
果部
凡九十一種
蓮實
性平寒味甘無毒養氣力除百疾補五藏止渴止痢益神安心多食令人喜本草
補十二經氣血入門
一名水芝丹一名瑞蓮亦謂之藕實其皮黑而沈水者謂之石蓮入水必沈惟煎鹽鹵能浮之處處有之生池澤中八月九月取堅黑者用生則脹人腹中蒸食之良本草
其葉爲荷其莖爲茄其本爲蔤其花未發爲菡萏已發爲芙蓉其實爲蓮其根爲藕其中爲的的中有靑長二分爲薏味苦者是也芙蕖其總名也本草
凡用白蓮爲佳日用
藕汁
性溫味甘無毒藕者蓮根也止吐血消瘀血生食主霍亂後虛渴蒸食甚補五藏實下焦與蜜同食令人腹藏肥不生諸蟲
除煩止泄解酒毒壓食及病後熱渴
節性冷解熱毒消瘀血
昔宋太官誤削藕皮落羊血中其䘓音坎不成乃知藕能散血也本草
荷葉
止渴落胞殺蕈毒主血脹腹痛
荷鼻性平味苦無毒主血痢安胎去惡血卽荷葉蔕也謂之荷鼻本草
蓮花
性煖無毒鎭心輕身駐顔入香甚妙
一名佛座鬚卽蓮花蘂也正傳
蓮花蘂澁精氣入門
蓮薏
的中有靑爲薏味甚苦食之令人霍亂本草
薏蓮心也治心熱及血疾作渴幷暑月霍亂局方
橘皮
性溫一云煖味苦辛無毒能治胸膈間氣開胃止痢消痰涎主上氣咳嗽止嘔逆利水穀道
木高一二丈葉與枳無別刺生莖間夏初生白花六七月而成實至冬黃熟乃可啖十月採以陳者爲良生南方本草
我國惟産濟州其靑橘柚子柑子皆産焉俗方
補脾胃不去白若理胸中滯氣須去白色紅故名紅皮日久者佳故名陳皮
留白者補胃和中去白者消痰泄氣
有白朮則補脾胃無白朮則瀉脾胃有甘草則補肺無甘草則瀉肺
入下焦用鹽水浸肺燥者童尿浸曬用入門
肉
性冷味甘酸止消渴開胃卽橘之瓤也不可多食令人多痰
酸者聚痰甜者潤肺皮堪入藥肉非宜人本草
橘囊上筋膜
治渴及吐酒煎湯飮妙本草
核
治腰痛膀胱氣腎冷炒作末酒服良本草
靑橘皮
性溫味苦無毒主氣滯下食破積結及膈氣本草
形小而色靑故一名靑皮足厥陰引經藥又入手少陽經氣短者禁用消積定痛醋炒入門
陳皮味辛理上氣靑皮味苦理下氣二味俱用散三焦氣也宜去白用易老
今之靑橘似黃橘而小別是一種耳收之去肉暴乾本草
靑皮乃肝膽二經之藥人多怒脇下有鬱積最效正傳
葉
導胸中逆氣行肝氣乳腫及脇癰用之入門
柚子
皮厚味甘無毒去胃中惡氣解酒毒治飮酒人口氣
果之美者有雲夢之柚
小曰橘大曰柚柚似橙而大於橘本草
橘之大者曰柚
乳柑子
性大寒一云冷味甘無毒主腸胃中熱毒止暴渴利小便解酒毒及酒渴
樹若橘樹子形似橘而圓大皮色生靑熟黃赤霜後甚甜故名柑子本草
大棗
性平一云溫味甘無毒安中養脾補五藏助十二經脈補津液通九竅强志和百藥
一名乾棗處處有之八月採暴乾
其皮裏肉補虛所以合湯皆擘之也本草
味甘補經不足以緩陰血血緩則脈生故能助十二經脈入門
生棗
味甘辛多食令人腹脹羸瘦生寒熱
蒸煮食則補腸胃肥中益氣生食則腹脹注泄本草
核中仁
三歲陳核中仁燔之主腹痛邪氣疰忤本草
棗葉
爲末服使人瘦取汁揩熱疿瘡良本草
蒲萄
性平味甘一云甘酸無毒主濕痺治淋通小便益氣强志令人肥健
子有紫白二色紫者名馬乳白者名水晶又有圓者又有無核者七月八月熟北果之最珍者
暴收其實以治瘡疹不出甚效多食昏人眼
取汁釀酒名曰蒲萄酒本草
根
煮汁飮止嘔噦又主姙婦子上衝心卽下
性能下走滲道
蘡薁
卽山蒲萄也實細而味酸亦堪作酒
栗子
性溫味鹹無毒益氣厚腸胃補腎氣令人耐飢
處處有之九月採
果中栗最有益欲乾莫如暴欲生收莫如潤沙中藏至春末夏初向如初採摘
生栗可於熱灰中煨令汁出食之良不得通熟熟則壅氣生則發氣故火煨殺其木氣耳
有一種栗頂圓末尖謂之旋栗但形差小耳本草
皮
名扶卽栗子上皮也和蜜塗人令急縮可展老人面皮皺本草
毛殼
止反胃及消渴瀉血煮汁飮又療毒腫本草
栗楔
栗三顆共一毬其中者楔也亦作榍理筋骨風痛幷付瘰癧腫痛毒出箭頭及惡刺本草
覆盆子
性平一云微熱味甘酸無毒療男子腎精虛竭女人無子主丈夫陰痿能令堅長補肝明目益氣輕身令髮不白
五月採處處有之收時五六分熟便可採烈日中暴乾用時去皮蔕酒蒸用之
益腎精止小便利當覆其尿器故如此取名本草
蓬藟
性味功用與覆盆子同
蓬藟非覆盆也自別是一種
作藤蔓生者蓬藟也作樹條者覆盆也皆宜取子用覆盆早熟而形小蓬藟晩熟而形大其形大同小異終非一物也本草
俱能縮小便黑白髮日用
芡仁
性平味甘無毒益精氣强志令耳目聰明延年
一名鷄頭實一名鷄雍生水澤中葉大如荷皺而有刺花子若拳大形似鷄頭故以名之實若石榴皮靑黑肉白八月採蒸之於烈日曬之其皮卽開亦可舂作粉益人勝菱本草
芡音儉能補人之精欠少謂之水硫黃入門
作粉熬金櫻子汁作丸名水陸丹能秘精日用
菱仁
性平一云冷味甘無毒主安中補五藏
生水中葉浮水上其花黃白色實有二種一者四角一者兩角水果中此物最冷不可多食令人腹脹飮薑酒卽消
煮熟取仁作粉極白滑宜人一名芰實本草
菱芡皆水物菱寒而芡煖者菱花開背日芡花開向日故也入門
櫻桃
性熱一云溫味甘無毒一云微毒主調中益脾氣令人好顔色美志止水穀痢
先百果而熟故古人多貴之以薦寢廟一名含桃此桃在三月末四月初熟得正陽之氣先諸果熟故性熱
雖多食無損但發虛熱耳本草
爲鸎鳥所含且形似桃故曰櫻桃入門
葉
搗付蛇咬且搗汁服防蛇毒內攻本草
東行根
療寸白蟲蚘蟲煮汁空心服本草
唐橙子皮
性溫一云煖味苦辛無毒消食散腸胃中惡氣浮風
宿酒未醒食之速醒其形圓大於橘而香皮厚而皺八月熟生南方蓋橘之類也本草
今之橙糖卽此也俗方
梅實
性平味酸無毒止渴令人膈上熱
生南方五月採黃色梅實火熏乾作烏梅又以鹽殺爲白梅又煙熏之爲烏梅暴乾藏密器中爲白梅用當去核微熬之
生實酸而損齒傷骨發虛熱不宜多食蓋人食酸則津液泄水生木也津液泄故傷齒腎屬水外爲齒故也本草
烏梅
性煖味酸無毒去痰止吐逆止渴止痢除勞熱骨蒸消酒毒主傷寒及霍亂燥渴去黑痣療口乾好唾本草
白梅
性煖味酸無毒主金瘡止血點痣蝕惡肉除痰唾
水浸爲醋和羹臛虀中好本草
葉
濃煎湯治休息痢及霍亂本草
木瓜
性溫味酸無毒主霍亂大吐下轉筋不止消食止痢後渴治奔豚及脚氣水腫消渴嘔逆痰唾强筋骨療足膝無力
生南方其樹枝狀如柰花作房生子形如瓜蔞火乾甚香九月採
實如小瓜醋可食然不可多食損齒及骨
此物入肝故益筋與血
勿令犯鐵用銅刀削去皮及子薄切暴乾
木瓜得木之正故入筋以鉛白霜塗之則失酸味受金之制故也本草
木實如瓜良果也入手足太陰經益肺而去濕和胃而滋脾入門
枝葉
煮汁飮治霍亂煮湯淋足脛可以已蹶本草
根
治脚氣本草
榠樝
性溫味酸消痰止渴可進酒
其形酷類木瓜而差小欲辨之看蔕間別有重蔕如乳者爲木瓜無此者爲榠樝功用與木瓜大同小異亦治霍亂轉筋解酒毒去惡心及咽酸吐黃水其氣辛香置衣箱中殺蟲魚本草
紅柿
性寒一云冷味甘無毒潤心肺止渴療肺痿心熱開胃解酒熱毒壓胃間熱止口乾亦治吐血
生南方軟熟者爲紅柿飮酒不可食令心痛且易醉不可與蟹同食令腹痛吐瀉
柿有七絶一壽二多陰三無鳥巢四無蟲蠹五霜葉可玩六佳實七落葉肥大柿實初則色靑而苦澁熟則色紅澁味自無矣本草
柿朱果也故有牛心紅珠之稱日乾者名白柿火乾者名烏柿其白柿皮上凝厚者謂之柿霜入門
烏柿
卽火乾者一名火柿性煖主殺毒療金瘡火瘡生肉止痛可斷下本草
白柿
卽日乾者性冷一云平溫補厚腸胃健脾胃消宿食去面䵟除宿血潤聲喉一名乾柿一名黃柿本草
小柿
謂之牛嬭柿似柿而甚小性至冷不可多食本草
小柿蔕止咳逆性澁入門
椑柿
性寒味甘無毒解酒毒潤心肺止渴去胃中熱色靑黑綠柿也性冷甚於紅柿別一種也入門
唐枇杷葉
性平味苦一云甘無毒主咳逆不下食胃冷嘔噦治肺氣主渴疾
生南方木高丈餘葉大如驢耳背有毛四月採葉暴乾
須火灸以布拭去上黃毛令盡不爾毛射入肺令人咳不已本草
實
性寒味甘無毒治肺潤五藏下氣入門
唐荔枝
性平一云微溫味甘一云甘酸無毒通神益智止煩渴好顔色
生川蜀雲南子如鷄卵大殼朱如紅羅文肉靑白如水晶甘美如蜜又云核如蓮子肉白如肪脂甘而多汁
多食則發熱飮蜜漿解之
結實時枝弱而蔕牢不可摘取以刀斧劙取其枝故以爲名耳本草
核
治心痛及小腸疝氣燒爲末溫酒調下入門
唐龍眼
性平味甘無毒主五藏邪氣安志除蠱毒去三蟲
其味歸脾而能益志
生西南與荔枝同似檳榔而小肉薄於荔枝甘美堪食本草
形如龍之眼故謂之龍眼入門
一名圓眼一名益智生食不及荔枝故曰荔枝奴食物
核
燒煙熏鼻治流涕不止入門
唐乳糖
性寒味甘無毒安五藏益氣主心腹熱脹口乾渴性冷利
笮甘蔗汁以爲沙糖煉沙糖和牛乳爲乳糖本草
一名石蜜今謂之乳糖川浙最佳用牛乳汁沙糖相和煎之幷作餠堅重
又謂之捻糖多食生長蟲損齒發疳䘌本草
或云沙糖和牛乳鷄子淸相和捻作餠色黃白
沙糖
性寒味甘無毒主心熱口乾功與石蜜同而冷利過之此卽甘蔗汁煎成者形如沙故曰沙糖入門
桃核仁
性平一云溫味苦甘無毒主瘀血血閉破癥瘕通月水止心痛殺三蟲
處處有之七月採核破之取仁陰乾本草
破滯血生新血逐瘀活血有功醫鑑
肝者血之海血受邪則肝氣燥經曰肝苦急急食甘以緩之桃仁味苦甘辛散血緩肝也綱目
入手足厥陰經湯浸去雙仁及皮尖硏如泥用湯液
桃花
性平味苦無毒破石淋利大小便下三蟲殺疰惡鬼令人好顔色
桃花萼破積聚桃花落時以竹簽收取陰乾和麪作燒餠空心服大下積聚陳久之物醫說
三月三日採花陰乾勿用千葉花本草
桃梟
性微溫味苦主殺百鬼精物五毒不祥療中惡心腹痛破血又治中惡毒氣蠱疰
一名桃奴是桃實已乾着木上經冬不落者名桃梟正月採之以中實者爲良一云十二月採
一名鬼髑髏是千葉桃花結子在樹上不落乾者於十二月採得可爲神妙本草
酒拌蒸以銅刀刮取肉焙乾用入門
桃毛
性平主下血瘕積聚殺惡鬼邪氣療崩中破癖氣
桃實上毛刮取用之本草
桃蠹
殺鬼辟邪氣不祥食桃樹蟲也本草
莖白皮
除邪鬼主中惡心腹痛本草
桃葉
除屍蟲出瘡中蟲治小兒中惡客忤本草
桃膠
下石淋破血主中惡疰忤本草
桃實
性熱味酸微毒益顔色多食令人發熱本草
急性子
治小兒癖疾卽小紅桃子也回春
桃符
主鬼邪精魅煮汁服之是門上桃板符也桃者五木之精此仙木也本草
杏核仁
性溫味甘苦有毒一云小毒主咳逆上氣療肺氣喘促解肌出汗殺狗毒
處處有之山杏不堪入藥須家園種者五月採
入手太陰經破核取仁湯浸去皮尖及雙仁麩炒令黃色用之
雙仁者殺人可以毒狗凡桃杏雙仁殺人者其花本五出若六出必雙仁草木花皆五出惟山梔雪花六出此殆陰陽之理今桃杏雙仁有毒者失其常也入門
生熟喫俱得惟半生半熟殺人本草
病人有火有汗童尿浸三日用入門
杏實
性熱味酸有毒不可多食損神傷筋骨本草
石榴
性溫味甘酸無毒主咽燥渴損人肺不可多食
生南方八九月採實有甘酸二種甘者可食酸者入藥多食損齒
石榴道家謂之三屍酒云三屍得此果則醉也本草
殼
味酸無毒止漏精澁腸止赤白痢須老木所結及陳久者佳微炒用本草
花
主心熱吐血及衄血百葉尤良本草
東行根皮
療蛔蟲寸白蟲本草
梨子
性寒一云冷味甘微酸無毒除客熱止心煩消風熱除胸中熱結
處處有之味甘性寒渴者宜之尤治酒渴然多食令人寒中金瘡産婦尤不可食本草
葉
主霍亂吐利不止煮汁服本草
樹皮
治瘡癬疥癩甚效煮汁洗之本草
林檎
性溫味酸甘無毒止消渴治霍亂肚痛消痰止痢
其樹似柰樹實形圓如柰六月七月熟或謂之來禽處處有之味苦澁不可多食閉百脈令人好睡發痰生瘡癤
半熟者味苦澁故入藥治病爛熟則無味矣本草
東行根
治蛔蟲及寸白蟲本草
李核仁
性平味苦無毒主踒折骨痛肉傷利小腸下水腫治面䵟
處處有之六七月採取仁湯泡去皮尖硏用
解核如杏子者佳本草
根白皮
性大寒一云凉味苦無毒止消渴主奔豚氣逆治熱毒煩躁療齒痛及赤白痢赤白帶灸黃色水煮服本草
葉
治小兒驚癎熱瘧可作浴湯本草
實
卽李子也味甘美者可啖味苦者入藥除骨節間勞熱及痼熱益氣但不可多食本草
胡桃
性平一云熱味甘無毒通經脈潤血脈黑鬢髮令人肥健
性熱不可多食能脫人眉動風故也入夏禁食雖肥人而動風
生南方生實外有靑皮包之胡桃乃核也核中瓤爲胡桃肉湯浸剝去肉上薄皮乃用
胡桃瓤縮資其形以斂肺故能治肺氣喘促補腎治腰痛本出胡地生時外有靑皮形如桃故謂之胡桃入門
外靑皮
卽生實上靑皮也染鬚髮令黑本草
樹皮
止水痢可染褐又斫樹取汁沐頭至黑本草
獮猴桃
性寒味酸甘無毒止暴渴解煩熱下石淋冷脾胃療熱壅反胃
處處有之生山中作藤蔓延樹木上其實靑綠色形扁而大初甚若澁經霜始甘美乃可食之一名藤梨本草
海松子
性小溫味甘無毒主骨節風及風痺頭眩潤皮膚肥五藏補虛羸少氣本草
處處有之生深山中樹如松柏實如瓜子剝取子去皮食之俗方
柰子或云
性寒一云冷味苦一云苦澁無毒益心氣和脾補中焦諸不足氣
在處有之似林檎而小多食令人脹本草
榛子
性平味甘無毒益氣力寬腸胃令人不飢開胃健行
處處有之六七月採去皮食之本草
銀杏
性寒味甘有毒淸肺胃濁氣定喘止咳入門
一名白果以葉似鴨脚故又名鴨脚樹其樹甚高大子如杏子故名爲銀杏熟則色黃剝去上肉取子煮食或煨熟食生則戟人喉小兒食之發驚日用
榧子
性平味甘無毒主五痔去三蟲鬼疰消穀一名玉榧土人呼爲赤果去皮取中仁食之日用
患寸白蟲日食七枚七日其蟲皆化爲水入門
榧文木也作板甚有文彩我國惟出濟州俗方
山楂子
消食積化宿滯行結氣消積塊痰塊血塊健脾開膈療痢疾兼催瘡痛
一名棠毬子山中處處皆有之生靑熟紅其半熟而酸澁者入藥陳久者良水洗蒸軟去核曬乾用入門
唐椰子
肉益氣治風其中有漿似酒飮之不醉殼爲酒器酒有毒則沸起食物
生南海外極熱之地土人賴此解夏月煩渴
實大如瓠外有麤皮如棕包次有殼圓而且堅裏有膚至白如猪肪厚半寸許味亦似胡桃膚裏有漿四五合如乳飮之冷而氛醺卽椰木實也本草
無花果
味甘開胃止泄瀉食物
無花結實色如靑李而稍長自中原移來我國或有之俗方
菜部
凡一百二十二種
生薑
性微溫味辛無毒歸五藏去痰下氣止嘔吐除風寒濕氣療咳逆上氣喘嗽
性溫而皮寒須熱卽去皮要冷卽留皮本草
能制半夏南星厚朴之毒止嘔吐反胃之聖藥也湯液
古云不徹薑食言可常啖但勿過多爾夜間勿食又云八九月多食薑至春患眼損壽減筋力本草
我國惟全州多産焉俗方
乾薑
性大熱味辛一云苦無毒開五藏六府通四肢關節逐風寒濕痺主霍亂吐瀉療寒冷心腹痛治腸澼下痢溫脾胃消宿食去冷痰
以生薑作乾薑有法詳見雜方
水洗慢火炮用炮則溫中生則發表若止血須炒令黑用之湯液
乾薑多用則耗散正氣須以生甘草緩之
乾薑見火則止而不移所以能治裏寒也
白薑
卽去皮未經釀者色白治肺胃寒邪入門
乾生薑
乃留皮自乾者治脾胃寒濕入門
芋子
性平一云冷味辛有毒寬腸胃充肌膚滑中破宿血去死肌
一名土芝處處有之生則有毒薟不可食性滑熟則無毒甚補益和鯽魚作羹尤良本草
園圃中種者可食野芋有毒不堪啖當中出苗者爲芋頭四面附芋頭而生者爲芋子本草
今人呼爲土蓮俗方
葉
性冷無毒除煩止瀉療姙婦胎動心煩本草
烏芋又云
性微寒一云冷味苦甘無毒一云有毒
除胸胃熱治黃疸止消渴明耳目開胃下食
處處有之生水濕地澤瀉之類也人取食之亦以作粉食厚人腸胃令不飢正二月採食之荒歲多採以充糧本草
烏芋葉似箭鏃根黃似芋而小煮熟可啖入門
烏芋卽鳧茨也俗謂之葧臍
冬葵子
性寒一云冷味甘無毒治五淋利小便除五藏六府寒熱婦人乳難內閉
秋種葵覆養經冬至春作子謂之冬葵多入藥用性至滑利能下石春葵子亦滑然不堪藥用
霜後葵不可食動痰吐水
子微炒碎用本草
根
主惡瘡療淋利小便本草
葉
爲百菜主作菜茹甚甘美能宣導積壅氣本草
紅蜀葵
性寒味甘無毒根莖幷主客熱利小便散膿血惡汁
四時取紅單葉者根治帶下排膿血惡物極驗
處處有之以種出戎蜀故謂之蜀葵形似葵花有五色如槿花本草
葉
主金瘡火瘡大小人熱毒痢本草
花
有赤白赤者治赤帶白者治白帶赤治血白治氣本草
子
治淋澁通小腸催生落胎治一切瘡疥瘢疵本草
黃蜀葵花
治小便淋及難産又主諸惡瘡膿水久不差
與蜀葵別種非謂蜀葵中花黃者葉尖狹多刻缺夏末開花淺黃色六七月採花陰乾用本草
子
主小便淋澁令婦人易産本草
莧實
性寒味甘無毒主靑盲白翳明目除邪利大小便殺蛔蟲
主肝風客熱翳目黑花
處處有之其子霜後方熟實細而黑九十月採之本草
莖葉
補氣除熱通九竅
莧有六種而入藥惟人莧白莧耳然其實一也本草
赤莧
主赤痢血痢此莧莖葉深赤本草
紫莧
主痢此莧莖葉通紫可染菜苽本草
馬齒莧
性寒味酸無毒主諸腫惡瘡利大小便破癥結療金瘡內漏止渴殺諸蟲
處處有之有二種葉大者不堪用葉小者節葉間有水銀者入藥性至難燥當以槐木槌碎之向日東作架曬三兩日卽乾入藥去莖節只取葉用
雖名莧與人莧都不相似又名五行草以其葉靑莖赤花黃根白子黑也本草
葉形如馬齒故以名之入門
子
主靑盲白翳搗末和飮服之本草
蔓菁
性溫味甘無毒主利五藏消食下氣療黃疸輕身益氣
四時皆有春食苗夏食葉秋食莖冬食根亦可以備飢歲菜中之最有益者根在地下經冬不枯至春復生常食之令人肥健
諸菜之中有益無損最宜長服本草
子
性溫下氣明目療黃疸利小便蒸暴久服長生本草
萊菔
性溫一云冷一云平味辛甘無毒消食去痰癖止消渴利關節練五藏惡氣治肺痿吐血勞瘦咳嗽
處處種之常食之菜也此物下氣最速久服澁榮衛令鬚髮早白
俗名蘿葍亦曰蘆菔以能制來麰麪毒故亦名萊菔本草
子
治膨脹積聚利五藏及大小二便又硏末飮服吐風痰甚效
菘子黑蔓菁子紫赤大小相似惟蘿葍子黃赤色大數倍復不圓也本草
菘菜
性平一云凉味甘無毒一云微毒消食下氣通利腸胃除胸中熱解酒渴止消渴
菜中有菘最爲常食然多食發冷病惟生薑可解本草
子
可作油塗頭長髮塗刀劍令不銹本草
虀
菘菜曬令半乾次早取入壜內以熱飯飮浸之三日後則酸如醋謂之虀水入藥可吐痰涎和五味作湯食益脾胃解酒麪毒入門
竹筍
性寒味甘無毒止消渴利水道除煩熱益氣
生南方竹林中發冷動氣不可多食本草
消痰利水爽胃氣取蒸煮食之入門
筍類甚多滋味甚爽人喜食之然性冷難化不益脾胃宜少食之食物
西瓜
性寒味甘極淡無毒壓煩渴消暑毒寬中下氣利小便治血痢療口瘡入門
契丹破回紇得此種以牛糞覆而種之其實圓大如瓠色如靑玉子如金色或赤或黑或黑麻色北地多有之今則流播南北處處皆有之六七月熟日用
有一種楊溪瓜秋生冬熟形略長匾而大瓤色臙紅味勝西瓜可留至次年夏間或云異人遺種也食物
甜瓜
性寒味甘有毒一云無毒止渴除煩熱利小便通三焦間壅塞氣兼主口鼻瘡
處處有之多食則動宿冷病破腹令人脚手無力
有癥癖患脚氣人尤不可食沈水者及兩蔕兩鼻幷殺人本草
瓜蔕
性寒味苦有毒主通身浮腫下水殺蠱毒去鼻中瘜肉療黃疸及食諸物過多病在胸中者皆吐下之
卽甜瓜蔕也一名苦丁香瓜有靑白二種當用靑瓜蔕七月待瓜熟氣足其蔕自然落在蔓莖上約半寸許採取陰乾麩炒黃色用本草
瓜子
主腹內結聚破潰膿血最爲腸胃癰要藥又主婦人月經太過
暴乾搗末三重紙包裹壓去油用之本草
葉
主無髮取汁塗之本草
花
主心痛咳逆本草
野甜瓜
又名馬剝兒味酸似甜瓜而小治噎膈有功入門
白冬瓜
性微寒一云冷味甘無毒主三消渴疾解積熱利大小腸壓丹石毒除水脹止心煩
一名地芝蔓生結實初則靑綠色經霜則皮上白如塗粉故云白冬瓜熱者食之佳冷者食之瘦人本草
久病與陰虛者不可食
子
卽冬瓜子也性平寒味甘無毒潤肌膚好顔色剝黑䵟可作面脂
經霜後八月採破核取仁微炒用之入門
藤
燒灰淋汁洗黑䵟幷洗瘡疥本草
葉
殺蜂螫毒本草
胡瓜
性寒味甘無毒不可多食動寒熱多瘧病
卽今常食瓜子也老則色黃故謂之黃瓜本草
葉
主小兒閃癖挼汁服得吐下良本草
根
搗付狐刺毒腫本草
越瓜
性寒味甘利腸胃止煩渴不可多食
生越地色正白越人食之本草
絲瓜
性冷解毒治一切惡瘡小兒痘疹幷乳疽丁瘡脚癰
霜後取老絲瓜連皮根子全者燒存性爲末蜜湯調下二三錢則腫消毒散不致內攻入門
一名天蘿一名天絡絲葉名虞刺葉正傳
嫩者煮熟薑醋食之枯者去皮及子用瓤滌器食物
自中原得子移種形如胡瓜極長大俗方
芥菜又云
性溫味辛無毒除腎邪利九竅明耳目止咳嗽上氣能溫中去頭面風
芥味歸鼻
似菘而有毛味極辛辣大葉者良煮食動氣猶勝諸菜
有黃芥紫芥白芥黃芥紫芥作虀食之最美白芥入藥本草
子
治風毒腫及麻痺撲損瘀血腰痛腎冷心痛
熬硏作醬能通利五藏本草
白芥
性溫味辛無毒主冷氣能安五藏
從西戎來如芥而葉白爲茹食之甚辛美本草
子
主上氣發汗胸膈痰冷面黃
子麤大白色如白梁米入藥最佳痰在皮裏膜外非此不能達微炒硏碎用入門
萵苣
性冷一云寒味苦微毒主補筋骨利五藏開胸膈壅氣通經脈令人齒白聰明少睡療蛇咬
今人菜中常食者患冷人食則腹冷然不至苦損人入門
白苣
性味功用同萵苣其形亦相似而有白毛本草
苦苣
性寒味苦輕身少睡調十二經脈利五藏療黃疸
苦苣卽野苣也一名褊苣雖冷甚益人可久食之本草
根
主赤白痢及骨蒸本草
苦菜
性寒味苦無毒一云小毒主五藏邪氣去中熱安心神少睡臥療惡瘡
生田野中凌冬不死一名遊冬葉似苦苣而細斷之有白汁花黃似菊三月三日採陰乾本草
莖中白汁點瘊子自落入門
薺菜
性溫味甘無毒利肝氣和中利五藏
生田野中凌冬不死煮粥喫能引血歸肝明目本草
八月陰中含陽陽氣發生乃於中秋而薺麥復生也參同契註
子
薺菜子一名菥蓂子補五藏不足去風毒邪氣療靑盲目痛不見物明目去障翳解熱毒久食視物鮮明四月八月採本草
根
療目疼本草
莖葉
燒灰治赤白痢極效
沙參
性微寒味苦無毒補中益肺氣治疝氣下墜排膿消腫毒宣五藏風氣
處處皆有生山中葉似枸杞根白實者佳採苗及根作菜茹食之良本草
二月八月採根暴乾本草
薺苨
性寒味甘無毒解百藥毒殺蠱毒治蛇蟲咬罯毒箭傷
似人參而葉少異根似桔梗但無心爲異二月八月採根暴乾
處處有之生山中今人採收以爲果菜取苗煮食採根作脯味甚美本草
桔梗
性微溫一云平味辛苦有小毒治肺氣喘促下一切氣療咽喉痛及胸脇諸痛下蠱毒
處處有之生山中二月八月採根暴乾本草
桔梗能載諸藥使不下沈升提氣血爲舟楫之劑手太陰引經藥也
今人作菜茹四時長食之物也俗方
葱白
性凉一云平味辛無毒主傷寒寒熱中風面目腫療喉痺安胎歸目除肝邪利五藏殺百藥毒通大小便治奔豚脚氣
處處種之宜冬月食只可和五味用之不宜多食蓋開骨節出汗虛人故爾
一名凍葱謂經冬不死分莖栽蒔而無子也食用入藥最善
此物大抵以發散爲功多食昏人神且白冷而靑熱傷寒藥去靑葉者以其熱也
葱者菜之伯雖臭而有用消金玉成漿本草
入手太陰經足陽明經以通上下之陽也專主發散風寒湯液
實
卽葱子也明目溫中益精本草
根
卽葱鬚也主傷寒陽明經頭痛本草
葉
治諸瘡中風水腫痛成破傷風本草
花
主脾心痛本草
胡葱
性溫味辛無毒溫中消穀下氣殺蟲久食傷神損性
其狀似大蒜而小形圓皮赤稍長而銳五六月採亦是葷物耳本草
味似葱而不甚辛疑是今之紫葱也俗方
大蒜
性溫一云熱味辛有毒主散癰腫除風濕去瘴氣爛痃癖破冷除風健脾溫胃止霍亂轉筋辟瘟疫療勞瘧去蠱毒療蛇蟲傷
園圃皆種之經年者良五月五日採
蒜葷菜也今人謂葫爲大蒜性最葷臭不可食久食傷肝損目
獨顆者謂之獨頭蒜殺鬼去痛灸癰疽方多用之
久食能淸血令髮早白本草
小蒜
性溫一云熱味辛有小毒歸脾腎溫中消穀止霍亂吐瀉治蠱毒付蛇蟲傷
一名蒚根名薍子生山中爾雅云菜之美者有雲夢之葷根苗皆如葫而細小亦甚葷臭五月五日採本草
野蒜
性味功用略與小蒜同多生田野中似蒜而極細小人採食之俗方
韭菜
性溫一云熱味辛微酸無毒歸心安五藏除胃中熱補虛乏煖腰膝除胸中痺本草
韭能去胸中惡血滯氣又能充肝氣
處處有之一種而久者故謂之韭圃人種蒔一歲而三四割之其根不傷至冬壅培先春而復生信乎一種而久者也菜中此物最溫而益人宜常食之
此物殊辛臭最是養性所忌
取汁服或作葅食幷佳本草
子
性煖主夢泄精尿白煖腰膝壯陽道療精滑甚良入藥微炒用之本草
薤菜
性溫味辛苦無毒調中止久痢冷瀉除寒熱去水氣肥健人
薤性溫補仙方及服食家皆須之
歸於骨菜芝也
生圃中似韭而葉闊多白無實雖辛而不葷五藏故道家常餌之補虛最宜人
作羹粥食之煠作虀葅幷得
薤葉闊而更光故古人言薤露者以其光滑難竚之義也本草
荊芥
性溫味辛苦無毒治惡風賊風遍身㿏痺傷寒頭痛筋骨煩疼血勞風氣療瘰癧瘡瘍
生圃中初生香辛可啖作菜生熟食幷煎茶服能淸利頭目
取花實成穗者暴乾入藥本草
本名假蘇以氣味似紫蘇故也入門
紫蘇
性溫味辛無毒治心腹脹滿止霍亂療脚氣通大小腸除一切冷氣散風寒表邪又能下胸膈痰氣
生園圃中葉下紫色皺而氣甚香可入藥其無紫色不香者名曰野蘇不堪用其背面皆紫者尤佳夏採莖葉秋採實
葉可生食與一切魚肉作羹良本草
子
主上氣咳逆調中益五藏下氣止霍亂反胃利大小便止嗽潤心肺消痰氣又療肺氣喘急與橘皮相宜微炒用本草
莖
治風寒濕痺筋骨疼痛及脚氣與葉同煮飮佳本草
香薷
性微溫味辛無毒主霍亂腹痛吐下散水腫消暑濕煖胃氣除煩熱
家家皆種暑月亦作蔬菜食之九十月作穗後採乾之本草
一名香茹言可作菜茹也入門
薄荷
性溫一云平味辛苦無毒能引諸藥入榮衛發毒汗療傷寒頭痛治中風賊風頭風通利關節大解勞乏
圃中種蒔可生啖亦宜作葅夏秋採莖葉暴乾用本草
性味辛凉最淸頭目治骨蒸入手太陰手厥陰經上行之藥也湯液
猫食薄荷則醉食物
茄子
性寒味甘無毒主寒熱五藏勞及傳屍勞氣
圃中人種而食者一名落蘇不可多食動氣發痼疾
茄類有紫茄黃茄南北通有靑水茄白茄北土多有入藥多用黃茄其餘惟作菜茹耳本草
新羅國出一種淡光微紫色蔕長味甘已遍中國惟此無益無所治入門
根及枯莖葉
主凍瘡煎湯浸洗本草
水芹
性平一云寒味甘無毒止煩渴養神益精令人肥健治酒後熱毒利大小腸療女子崩中帶下小兒暴熱
一名水英生水中葉似芎藭花白色而無實根亦白色可作虀葅及煮食幷得生啖亦佳亦治五種黃疸本草
渣芹
養精神保血脈嗜飮食主女子赤白帶
疑是春夏刈食後再生嫩芹也俗方
蓴菜
性寒一云冷味甘無毒主消渴熱痺厚腸胃補大小腸治熱疸解百藥毒開胃氣
生水澤中處處有之三四月至七八月通名絲蓴味甜體軟霜降至十二月名塊蓴味苦體澁取以爲羹猶勝雜菜
雖冷而補熱食則壅氣不下甚損人不可多食久食本草
蓼實
性冷味辛無毒歸鼻除腎氣明目下水氣療癰瘍通五藏壅氣
蓼水草也多生水澤中有紫蓼赤蓼靑蓼香蓼馬蓼水蓼木蓼等七種惟紫蓼香蓼靑蓼爲人所食葉俱小狹
多食吐水損陽氣發心痛
諸蓼花皆紅白子皆赤黑
春初取蓼實以葫蘆盛水浸濕高掛於火上晝夜使煖遂生紅芽取以爲蔬以備五辛盤本草
葉
歸舌除大小腸邪氣利中益志本草
胡荽
性溫一云平味辛微毒消穀通小腸氣通心竅療沙疹豌豆瘡不出
生園圃中人多生食亦是葷菜久食損人精神令多忘發腋臭
北方人避石勒諱胡號爲香荽本草
子
主小兒禿瘡及五痔療食肉中毒下血能發瘡疹不出本草
羅勒
性溫味辛微毒調中消食去惡氣宜生食之然不可多食
北方號爲蘭香爲石勒諱也本草
子
主目翳及諸物入目不出取三五顆置目中少頃當濕脹與物俱出本草
荏子
性溫味辛無毒下氣止嗽止渴潤肺補中塡精髓
人多種之取子硏之雜米作糜食之甚肥美下氣補益人
笮取油日煎之卽今油帛及和漆所用者
荏子欲熟採其角食之甚香美本草
葉
調中去臭氣治上氣咳嗽搗付諸蟲咬男子陰腫本草
龍葵
性寒味苦無毒解勞少睡去熱腫
處處有之葉圓花白子若牛李子生靑熟黑但堪煮食不宜生啖本草
子
主丁腫硏付之本草
蕨菜
性寒滑味甘去暴熱利水道
處處有之生山坡原野中人多採取煮食之味甚好然不可久食消陽氣令脚弱不能行眼暗腹脹本草
薇
性寒味甘無毒調中潤大小腸通利水道下浮腫
薇亦蕨類生處亦同入門
苜蓿
莖葉性平根性凉味苦無毒安中利五藏去脾胃間邪氣諸惡熱毒利大小腸療黃疸
處處有之生田野濕地人多採取煮和醬食之生食亦可但多食則瘦人本草
蘘荷
性微溫味辛有小毒主中蠱及瘧
葉似甘蕉根如薑而肥其根莖堪爲葅有赤白二種赤者堪啖白者入藥
周禮以嘉草除蠱毒嘉草卽蘘荷也本草
我國南方有之人多種食俗方
蕺菜
性微溫味辛有毒主蠼螋尿瘡
處處有之生山中及田野間人好生食然久食損陽氣本草
芸薹
性溫一云凉味辛無毒主遊風丹腫乳癰破癥結瘀血
處處有之久食損陽氣道家特忌本草
子
壓取油付頭令髮長黑本草
莙薘
性平微毒補中下氣理脾氣去頭風利五藏
園圃中多有之人多食之然不可多食必破腹本草
菠薐
性冷微毒利五藏通腸胃熱解酒毒
生圃中人常採食然不可多食令脚弱本草
蘩蔞
性平一云微寒味酸一云微無毒主毒腫止小便利破瘀血療積年惡瘡
卽鷄腸草也處處有之其莖作蔓斷之有絲縷細而中空似鷄腸故因此得名煮作菜食亦可生食本草
甜瓠
性冷味甘無毒一云微毒通利水道除煩止渴治心熱利小腸潤心肺治石淋
瓠之味甘者人常作菜茹食之本草
苦瓠
性冷味苦有毒其瓤療大水面目四肢浮腫下水氣令人吐吐不止以黍穰灰汁解之本草
木耳
性寒一云平味甘無毒利五藏宣腸胃壅毒氣凉血止腸澼下血益氣輕身本草
地生名菌木生名檽音軟又名蕈音甚有天花蕈蘑菰蕈香蕈肉蕈皆因濕氣熏蒸而成生山中僻處多毒殺人日用
蕈性平一云微溫味鹹甘有小毒主心痛溫中去諸蟲今世所通用者此物多有毒宜切以薑及投飯粒試之如黑則有毒否則無害日用
有木生者有地生者皆濕熱相感而成多食發濕熱春初無毒夏秋有毒爲蛇蟲過也入門
楡柳桑槐楮此爲五木茸煮漿粥安木上以草覆之卽生茸軟者採以作葅幷堪啖本草
桑耳
性平一云溫味甘微毒主腸風瀉血及婦人心腹痛崩中漏下赤白本草
一名桑黃本草
槐耳
療五痔治風破血益氣力本草
蘑菰
性平味甘無毒悅神開胃止吐止瀉甚香美入門
石耳
性寒一云平味甘無毒淸心養胃止血延年益顔色令人不飢生於名山石崖上名曰靈芝日用
菌子
性寒發五藏風壅經絡動痔疾令人眠睡生野田中多有毒不可輕食楓樹菌尤有毒本草
松耳
性平味甘無毒味甚香美有松氣生山中古松樹下假松氣而生木茸中第一也俗方
海菜
性寒味鹹無毒下熱煩療癭瘤結氣利水道
生海中色正靑取乾之則色紫故一名紫菜本草
海藻
性寒味苦鹹無毒一云小毒主癭瘤結核疝氣下墜核腫疼痛下十二水腫利小便
生海中七月七日採暴乾本草
海帶
療疝氣下水治癭瘤結氣能軟堅
生東海中似海藻而麤且長本草
昆布
性寒味鹹無毒主十二水腫利水道去面腫療瘻瘡癭瘤結氣
生東海中凡海物洗去鹹味乃入藥本草
甘苔
性寒味鹹主痔殺蟲霍亂吐瀉心煩
一名靑苔生海中可作脯食之本草
鹿角菜
性大寒無毒一云微毒下熱氣療小兒骨蒸解麪毒
生東海中不可久食本草
疑是今之靑角菜俗方
蔞蒿
味甘辛食之香美而脆作羹臛及菜茹幷佳
生水澤中似艾靑白色食物
木頭菜
性平無毒煮作茹作葅食之佳處處有之春初採之俗方
白菜
性平無毒取莖煮作羹茹甚佳處處種之俗方
草部上
凡七十九種
黃精
性平味甘無毒主補中益氣安五藏補五勞七傷助筋骨益脾胃潤心肺
一名仙人飯三月生苗高一二尺葉如竹葉而短兩兩相對莖梗柔脆頗似桃枝本黃末赤四月開細靑白花子白如黍亦有無子者根如嫩生薑黃色二月八月採根暴乾根葉花實皆可餌服
其葉相對爲黃精不對爲偏精功用劣
其根雖燥幷柔軟有脂潤本草
黃精得太陽之精也入藥生用若久久服餌則採得先用滾水綽過去苦味乃九蒸九暴入門
我國惟平安道有之平時上貢焉俗方
菖蒲
性溫一云平味辛無毒主開心孔補五藏通九竅明耳目出音聲治風濕㿏痺殺腹藏蟲辟蚤虱療多忘長智止心腹痛
生山中石澗沙磧上其葉中心有脊狀如劒刃一寸九節者亦有一寸十二節者五月十二月採根陰乾今以五月五日採露根不可用
初採虛軟暴乾方堅實折之中心色微赤嚼之辛香少滓
生下濕地大根者名曰菖陽止主風濕又有泥菖夏菖相似幷辟蚤蝨不堪入藥又有水菖生水澤中葉亦相似但中心無脊本草
蓀無劒脊如韭葉者是也菖蒲有脊一如劒刃
甘菊花
性平味甘無毒安腸胃利五脈調四肢主風眩頭痛養目血止淚出淸利頭目療風濕痺
處處種之菊類甚多惟單葉花小而黃葉綠色深小而薄應候而開者是眞也
甘者入藥苦者不用
野菊爲薏菊甘而薏苦甘菊延齡野菊瀉人花小氣烈莖靑者爲野菊
正月採根三月採葉五月採莖九月採花十一月採實皆陰乾用之本草
白菊花
莖葉都相似惟花白亦主風眩令頭不白
葉大似艾葉莖靑根細花白蘂黃性平味辛無毒主風眩八九月收花暴乾本草
苦薏
味苦破血婦人腹內宿血此野菊也本草
人參
性微溫一云溫味甘一云味苦無毒主五藏氣不足安精神定魂魄明目開心益智療虛損止霍亂嘔噦治肺痿吐膿消痰
讚曰三椏五葉背陽向陰欲來求我檟樹相尋一名神草如人形者有神
此物多生於深山中背陰近檟漆樹下濕潤處中心生一莖與桔梗相似三四月開花秋後結子二月四月八月上旬採根竹刀刮暴乾
此物易蛀惟納器中密封口可經年不壞和細辛密封亦久不壞
用時去其蘆頭不去則吐人本草
人參動肺火凡吐血久嗽面黑氣實血虛陰虛之人勿用代以沙參可也
人參苦微溫補五藏之陽沙參苦微寒補五藏之陰也
夏月少使發心痃之患也本草
夏月多服發心痃
入手太陰經湯液
天門冬
性寒味苦甘無毒治肺氣喘嗽消痰止吐血療肺痿通腎氣鎭心利小便冷而能補殺三蟲悅顔色止消渴潤五藏
二月三月七月八月採根暴乾用時湯浸劈破去心以大根味甘者爲好本草
入手太陰足少陰經湯液
我國惟忠淸全羅慶尙道有之俗方
甘草
性平味甘無毒解百藥毒爲九土之精安和七十二種石一千二百種草調和諸藥使有功故號爲國老
主五藏六府寒熱邪氣通九竅利百脈堅筋骨長肌肉
二月八月除日採根暴乾以堅實斷理者爲佳折之則粉出故號爲粉草本草
入足三陰經灸則和中生則瀉火湯液
嘔吐中滿嗜酒之人不可久服多服正傳
自中原移植於諸道各邑而不爲繁殖惟咸鏡北道所産最好俗方
梢
卽甘草梢尾細小味淡者也能去尿管澁痛又治陰莖中痛入門
節
消癰腫
生用則消腫導毒入門
生地黃
性寒味甘一云苦無毒解諸熱破血消瘀血通利月水主婦人崩中血不止及胎動下血幷衄血吐血
處處種之二月八月採根陰乾沈水肥大者佳一名地髓一名芐生黃土地者佳
本經不言生乾及蒸乾蒸乾則溫生乾則平宣
初採浸水中浮者名天黃半浮半沈者名人黃沈者名地黃沈者力佳入藥半沈者次之浮者名天黃不堪用採時不可犯銅鐵器本草
能生血凉血入手太陽少陰經之劑酒浸則上行外行湯液
熟地黃
性溫味甘微苦無毒大補血衰善黑鬚髮塡骨髓長肌肉助筋骨補虛損通血脈益氣力利耳目
蒸造法詳見雜方本草
生地黃損胃胃氣弱者不可久服熟地黃泥膈痰火盛者亦不可久服正傳
熟地黃入手足少陰厥陰經性溫而補腎入門
熟地黃以薑汁製之無膈悶之患醫鑑
白朮
性溫味苦甘無毒健脾强胃止瀉除濕消食止汗除心下急滿及霍亂吐瀉不止利腰臍間血療胃虛冷痢
生山中處處有之其形麤促色微褐氣味微辛苦而不烈一名乞力伽此白朮也本草
本草無蒼白之名近世多用白朮治皮膚間風止汗消痞補胃和中利腰臍間血通水道上而皮毛中而心胃下而腰臍在氣主氣在血主血湯液
入手太陽少陰足陽明太陰四經緩脾生津去濕止渴米泔浸半日去蘆取色白不油者用之入門
瀉胃火生用補胃虛黃土同炒入門
蒼朮
性溫味苦辛無毒治上中下濕疾寬中發汗破窠囊痰飮痃癖氣塊山嵐瘴氣治風寒濕痺療霍亂吐瀉不止除水腫脹滿
蒼朮其長如大小指肥實如連珠皮色褐氣味辛烈須米泔浸一宿再換泔浸一日去上麤皮炒黃色用本草
一名山精採法同白朮本草
入足陽明太陰經能健胃安脾入門
蒼朮雄壯上行之藥能除濕安脾易老
兎絲子
性平味辛甘無毒主莖中寒精自出尿有餘瀝口苦燥渴添精益髓去腰痛膝冷
處處有之多生豆田中無根假氣而生細蔓黃色六七月結實極細如蠶子九月採實暴乾得酒良仙經俗方幷以爲補藥
稟中和凝正陽氣受結偏補人衛氣助人筋脈本草
水淘洗去沙土曬乾酒浸春五夏三秋七冬十日取出蒸熟搗爛作片曬乾再搗爲末入藥若急用則酒煮爛曬乾搗末用亦可入門
牛膝
性平味苦酸無毒主寒濕痿痺膝痛不可屈伸男子陰消老人失尿塡骨髓利陰氣止髮白起陰痿療腰脊痛墮胎通月經
處處有之有節如鶴膝又如牛膝狀以此名之一名百倍以長大而柔潤者佳二月八月十月採根陰乾本草
助十二經脈活血生血之劑也引諸藥下行于腰腿酒洗用之入門
茺蔚子
性微溫一云微寒味辛甘無毒主明目益精除水氣
處處有之一名益母草一名野天麻其葉類大麻方莖花紫色端午日採莖葉陰乾不見日及火忌鐵器一云葉似荏方莖花生節間實如鷄冠子黑色九月採本草
莖葉
善救婦人胎前産後諸疾故命名益母求嗣調經無所不效故曰婦人仙藥入門
柴胡
性微寒一云平味微苦一云甘無毒主傷寒寒熱往來天行時疾內外熱不解治熱勞骨節煩疼除虛勞寒熱解肌熱早晨潮熱能瀉肝火除寒熱往來瘧疾及胸脇痛滿
處處有之二月生苗甚香莖靑紫葉如竹葉亦似麥門冬葉而短七月開黃花二月八月採根暴乾本草
足少陽厥陰行經藥也能引淸氣而行陽道又能引胃氣上行升騰而行春令是也湯液
如鼠尾獨窠而長者好莖長軟皮黃赤者佳忌犯銅鐵外感生用內傷升氣酒炒有咳汗者蜜水炒瀉肝膽火者以猪膽汁拌炒去蘆用入門
麥門冬
性微寒一云平味甘無毒主虛勞客熱口乾燥渴治肺痿吐膿療熱毒身黑目黃補心淸肺保神定脈氣
葉靑似莎草四季不凋根作連珠形似穬麥顆故名麥門冬二三月九十月採根陰乾以肥大者爲好用之湯潤抽去心不爾令人煩本草
入手太陰經行經酒浸入門
我國慶尙全羅忠淸道有之生肥土及海島中俗方
獨活
性平一云微溫味甘苦一云辛無毒療諸賊風百節痛風無久新者治中風失音喎斜癱瘓遍身㿏痺及筋骨攣痛
生山野中二月三月九月十月採根暴乾此草得風不搖無風自動故一名獨搖草本草
一莖直上得風不搖故曰獨活乃足少陰行經藥也獨活氣細羌活氣雄入門
療風宜用獨活兼水宜用羌活今人以紫色節密者爲羌活黃色而作塊者爲獨活本草
獨活氣細而色白治足少陰伏風故兩足寒濕痺不能動非此不除湯液
羌活
性微溫味苦辛無毒主治與獨活大同小異本草
羌活乃手足太陽足厥陰少陰表裏引經之藥也撥亂反正之主大無不通小無不入故一身百節痛非此不能治入門
羌活氣雄故入足太陽獨活氣細故入足少陰俱是治風而有表裏之殊湯液
我國惟江原道獨活羌活俱産焉俗方
升麻
性平一云微寒味甘苦無毒主解百毒殺百精老物辟瘟疫瘴氣療蠱毒治風腫諸毒喉痛口瘡本草
生山野中其葉如麻故名爲升麻二月八月採根暴乾刮去黑皮幷腐爛者用細削如鷄骨色靑綠者佳本治手足陽明風邪兼治手足太陰肌肉間熱入門
陽明本經藥也亦主手陽明太陰經若元氣不足者用此於陰中升陽氣上行不可缺也
陽氣下陷者宜用若發散生用補中酒炒止汗蜜炒入門
車前子一名
性寒一云平味甘鹹無毒主氣癃通五淋利水道通小便淋澁明目能去肝中風熱毒風衝眼赤痛障翳
卽芣苢也大葉長穗好生道傍喜在牛跡中生故曰車前也五月採苗九十月採實陰乾本草
略炒搗碎用用葉勿用子入門
葉及根
主吐衄尿血血淋取汁服之本草
唐木香
性溫味辛無毒治心腹一切氣及九種心痛積年冷氣脹痛痃癖癥塊止泄瀉霍亂痢疾消毒殺鬼辟瘟疫行藥之精
卽靑木香也形如枯骨者良本草
行氣不見火生磨刺服之止瀉實大腸濕紙包煨用入門
薯蕷
性溫一云平味甘無毒補虛勞羸瘦充五藏益氣力長肌肉强筋骨開達心孔安神長志
處處有之一名山芋一名玉延宋時避諱又號爲山藥二月八月採根刮之白色者爲上靑黑者不堪
此物貴生乾方入藥生濕則滑只消腫核不可入藥熟則只堪啖亦滯氣
乾法取肥大者刮去黃皮以水浸末白礬少許摻水中經宿取洗去涎焙乾本草
山藥手太陰肺經藥也入門
澤瀉
性寒味甘鹹無毒逐膀胱停水治五淋利膀胱熱宣通水道通小腸止遺瀝
生水澤中處處有之八九月採根暴乾本草
入足太陽經少陰經除濕之聖藥也然能瀉腎不可多服久服本經云多服病人眼湯液
入藥酒浸一宿漉出暴乾用仲景八味丸酒蒸用之入門
遠志
性溫味苦無毒益智慧令耳目聰明不忘强志定心氣止驚悸療健忘安魂魄令人不迷惑
生山中葉如麻黃而靑根黃色四月九月採根葉暴乾本草
先用甘草水煮過去骨以薑汁拌炒用得效
葉
名小草主益精止虛損夢泄本草
龍膽
性大寒味苦無毒除胃中伏熱時氣溫熱熱泄下痢益肝膽氣止驚惕除骨熱去腸中小蟲明目
根黃白色下抽根十餘本類牛膝味苦如膽故俗呼爲草龍膽二月八月十一月十二月採根陰乾採得後以銅刀切去髭土了甘草湯中浸一宿暴乾用勿空腹餌之令人尿不禁本草
治下焦濕熱明目凉肝醫鑑
治眼疾必用之藥也酒浸則上行虛人酒炒黑用之湯液
細辛
性溫味大辛一云苦辛無毒主風濕痺痛溫中下氣除喉痺齆鼻添膽氣去頭風明目治齒痛破痰出汗
生山野其根細而其味極辛故名之曰細辛二月八月採根陰乾用之去頭節
單用末不可過半錢匕多卽氣悶塞不通者死雖死無傷本草
少陰經藥也治少陰頭痛如神獨活爲之使細辛香味俱細而緩故入手少陰治頭面風痛不可缺也湯液
石斛
性平味甘無毒治腰脚軟弱補虛損壯筋骨煖水藏補腎塡精養腎氣止腰痛
生水傍石上細實而黃色以桑灰湯沃之色如金形如蚱蜢髀者爲佳世謂之金釵石斛七月八月採莖陰乾入藥酒洗蒸用本草
唐巴戟天
性微溫味辛甘無毒主男子夜夢鬼交泄精治陰痿不起益精利男子
二月八月採根陰乾以連珠肉厚者爲勝今方家多以紫色爲良入藥鹽水煮打去心用之本草
赤箭
性溫味辛無毒殺鬼精物蠱毒惡氣消癰腫治疝
生山野卽天麻苗也其苗獨莖如箭簳葉生其端簳葉俱赤故號爲赤箭三月四月採苗暴乾此草有風不動無風則自搖本草
此物治風苗爲赤箭有自表入裏之功根爲天麻有自內達外之理
菴䕡子
性微寒味苦辛無毒主五藏瘀血腹中水氣身體諸痛療心腹脹滿能消瘀血治婦人月水不通
莖葉如蒿艾之類處處有之九月十月採實陰乾本草
菥蓂子
性微溫味辛無毒主明目目痛淚出能治肝家積熱眼目赤痛益精光
處處有之是大薺子也四月五月採實暴乾本草
卷柏
性溫平一云微寒味辛甘無毒主女子陰中寒熱痛血閉絶子治月經不通去百邪鬼魅鎭心治邪啼泣療脫肛痿躄煖水藏生用破血灸用止血
生山中叢生石上苗似柏葉而細碎拳屈如鷄足靑黃色無花子五月七月採陰乾去下近石有沙土處用之本草
藍藤根
性溫味辛無毒主上氣冷嗽煮服之或作末和蜜作煎服
處處有之根如細辛卽今藍漆也俗方
藍實
性寒一云冷味苦一云甘無毒主解諸毒殺蠱蚑疰鬼螫毒治經絡中結氣令人健少睡
卽今種蒔大藍實也五月六月採實子若蓼子而大黑色本草
葉汁
殺百藥毒解狼毒射罔毒毒藥毒箭金石藥毒治天行熱狂遊風熱毒腫毒鼻洪吐血金瘡血悶除煩止渴療蟲蛇傷毒刺婦人産後血暈小兒壯熱熱疳
此卽生藍莖葉可以染靑者本草
能散敗血分歸經絡
靑黛
性寒味鹹無毒主解諸藥毒天行頭痛寒熱亦治熱瘡惡腫金瘡下血蛇犬等毒解小兒疳熱消瘦殺蟲
靑黛乃藍爲之以藍造者乃入藥本草
靑黛殺惡蟲物化爲水
治熱毒蟲積疳痢除五藏鬱火而瀉肝醫鑑
靑色古人用以畵眉故曰黛卽靛花也入門
藍澱
亦堪付熱惡腫蛇虺螫毒兼解諸毒及小兒丹熱此染甕上池沫紫碧色者功同靑黛本草
靑布
性寒味鹹無毒主解諸物毒天行熱毒小兒丹毒幷水漬取汁飮
燒作黑灰付惡瘡及灸瘡久不差入水不爛燒熏虎狼咬瘡出水毒此藍染靑布也本草
芎藭
性溫味辛無毒治一切風一切氣一切勞損一切血破宿血養新血止吐衄血及尿血便血除風寒入腦頭痛目淚出療心腹脇冷痛
處處種蒔三月九月採根暴乾惟貴形塊重實作雀腦狀者謂之雀腦芎此最有力本草
入手足厥陰經少陽經本經藥也治血虛頭痛之聖藥散肝經之風邪
貫芎治少陽經苦頭痛上行頭目下行血海治頭面風不可缺也頂痛腦痛須用川芎湯液
蕪芎卽苗頭小塊也氣脈上行故能散鬱與雀腦芎同功
芎藭若單服久服則走散眞氣或致暴死須以他藥佐之骨蒸多汗者尤不可久服本草
大塊色白不油者佳本草
蘼蕪
一名江籬卽芎藭苗也主風邪頭風目眩辟邪惡除蠱毒去三蟲四五月採葉暴乾本草
唐黃連
性寒味苦無毒主明目止淚出鎭肝去熱毒點赤眼昏痛療腸澼下痢膿血止消渴治驚悸煩躁益膽療口瘡殺小兒疳蟲
二月八月採節如連珠堅重相擊有聲者爲勝一云如鷹爪者佳用之去毛本草
酒浸炒則上行頭目口舌薑汁炒則辛散衝熱有功生用治實火以吳茱萸水炒則調胃厚腸黃土炒治食積安蛔蟲鹽水炒治下焦伏火入門
生用瀉心淸熱酒炒厚腸胃薑製止嘔吐回春
入手少陰經苦燥故入心火就燥也能瀉心其實瀉脾胃中濕熱也湯液
絡石
性微寒一云溫味苦無毒主癰腫不消喉舌腫金瘡去蛇毒心悶療癰傷口乾舌焦
一名石薜荔生木石間凌冬不凋葉似細橘蔓延木石之陰莖節着處卽生根鬚包絡石傍花白子黑六七月採莖葉日乾本草
根鬚包絡石上而生葉細圓者良絡木者不用入門
薜荔
與絡石極相類治背癰本草
在石上者爲絡石在墻上者爲薜荔同是一物也俗方
白蒺藜
性溫味苦辛無毒主諸風身體風痒頭痛及肺痿吐膿又治水藏冷小便多及奔豚腎氣陰㿉
生原野布地蔓生細葉子有三角刺人狀如菱而小七月八月九月採實暴乾
蒺藜有兩種杜蒺藜卽子有芒刺者風家多用之白蒺藜出同州沙苑子如羊內腎入補腎藥
今多用有刺者炒去刺搗碎用之本草
黃芪
性微溫味甘無毒主虛損羸瘦益氣長肉止寒熱療腎衰耳聾治癰疽久敗瘡排膿止痛又治小兒百病婦人崩漏帶下諸疾
生原野處處有之二月十月採根陰乾本草
治氣虛盜汗自汗卽皮表之藥又治咯血柔脾胃是爲中州之藥又治傷寒尺脈不至補腎藏元氣爲裏藥是上中下內外三焦之藥也
入手少陽經足太陰經足少陰命門之劑湯液
肥白人多汗者服之有功蒼黑人氣實者不可服正傳
綿軟箭幹者佳瘡瘍生用肺虛蜜水炒下虛鹽水炒用入門
莖葉
療渴及筋攣消癰腫疽瘡本草
唐肉蓗蓉
性微溫味甘酸鹹無毒主五勞七傷除莖中寒熱痛强陰益精氣令多子治男絶陽不興女絶陰不産潤五藏長肌肉煖腰膝男子泄精尿血遺瀝女子帶下陰痛
皮如松子有鱗甲長尺餘三月採根陰乾用之酒浸去鱗甲本草
能峻補精血聚用反致尿澁
瑣陽
性溫味甘寒無毒閉精補陰氣虛而大便燥結者煮粥食之肉蓯蓉根也
肉蓯蓉根名瑣陽酒浸一宿刷去浮甲及心中白膜乃酒蒸或塗酥灸用入門
潤大便燥結能補陰醫鑑
防風
性溫味甘辛無毒治三十六般風通利五藏關脈風頭眩痛風赤眼出淚周身骨節疼痺止盜汗安神定志
生山野中隨處有之二月十月採根暴乾惟實而脂潤頭節堅如蚯蚓頭者爲好去蘆及叉頭叉尾者叉頭令人發狂叉尾發痼疾本草
足陽明足太陰之行經藥也足太陽本經藥也治風通用頭去身半以上風邪梢去身半以下風邪湯液
除上焦風邪之仙藥也入門
葉
主中風熱汗出本草
花
主心腹痛四肢拘急經脈虛羸本草
子
似胡荽而大調食用之香而療風更優也本草
蒲黃
性平味甘無毒止九竅出血消瘀血主血痢及婦人崩漏帶下及兒枕急痛下血墮胎
生水澤中處處有之卽蒲槌中黃粉也伺其有便拂取之
要破血消腫卽生使要補血止血卽炒用其下篩後有赤滓名爲萼炒用甚澁腸止瀉血及血痢本草
香蒲
卽蒲黃苗也主五藏邪氣口中爛臭堅齒明目聰耳
此卽甘蒲作薦者春初生嫩茸紅白色生啖之甘脆以苦酒浸如食筍大美可爲鮓或爲葅本草
敗蒲席
主墜墮損瘀刺痛煮服之以久臥得人氣者爲佳本草
續斷
性微溫味苦辛無毒能通經脈續筋骨助氣調血脈婦人産後一切病
生山野三月後生苗簳四稜似苧麻葉亦類兩兩相對而生四月開花紅白色根如大薊赤黃色七月八月採根陰乾以節節斷皮黃皺者爲眞本草
能止痛生肌續筋骨故名爲續斷婦人崩漏帶下尿血爲最節節斷有煙塵起者佳酒浸焙乾用與桑寄生同功入門
漏蘆
性寒味苦鹹無毒治身上熱毒風生惡瘡皮肌瘙痒癮疹療發背乳癰瘰癧排膿補血付金瘡止血治瘡疥
生山野莖若筯大其子作房類油麻而小根黑色似蔓菁而細八月採根陰乾本草
足陽明本經藥入門
莖葉
療疳蝕殺蟲有驗本草
營實
性溫一云微寒味酸一云苦無毒主癰疽惡瘡敗瘡陰蝕不瘳頭瘡白禿
營實卽野薔薇子也莖間多刺蔓生子若杜棠子其花有五葉八出六出或赤或白處處有之以白花者爲良本草
八九月採實漿水拌蒸曬乾用入門
根
性冷味苦澁無毒治熱毒風癰疽惡瘡止赤白痢腸風瀉血小兒疳蟲肚痛本草
決明子
性平一云微寒味鹹苦無毒主靑盲及眼赤痛淚出淫膚赤白膜助肝氣益精水治頭痛鼻衄療脣口靑
葉似苜蓿而大七月開花黃白色其子作穗如靑菉豆而銳又云子作角實似馬蹄故俗名馬蹄決明十月十日採子陰乾百日入藥微炒用本草
一名還瞳子正傳
作枕治頭風明目本草
葉
明目利五藏作茹食之甚良本草
唐丹參
性微寒一云平味苦無毒治脚軟疼痺四肢不遂排膿止痛生肌長肉破宿血補新血安生胎落死胎調婦人經脈不勻止崩漏帶下
莖葉如薄荷而有毛三月開花紅紫色根赤大如指長尺餘一苗數根九十月採根暴乾本草
酒浸服可逐奔馬故又名奔馬草酒洗曬乾用入門
茜根
性寒味甘無毒主六極傷心肺吐血瀉血用之止衄吐便尿血崩中下血治瘡癤殺蠱毒
此草可以染絳葉似棗葉而頭尖下闊莖葉俱澁四五葉對生節間蔓延草木上根紫赤色生山野二月三月採根暴乾入藥剉炒用之本草
銅刀剉炒勿犯鉛鐵入門
一名過山龍正傳
五味子
性溫味酸一云微苦無毒補虛勞羸瘦明目煖水藏强陰益男子精生陰中肌止消渴除煩熱解酒毒治咳嗽上氣
生深山中莖赤色蔓生葉如杏葉花黃白子如豌豆許大叢生莖頭生靑熟紅紫味甘者佳八月採子日乾
皮肉甘酸核中辛苦都有鹹味此則五味具也故名爲五味子入藥生暴不去子本草
孫眞人云夏月常服五味子以補五藏之氣在上則滋源在下則補腎故入手太陰足少陰也湯液
我國生咸鏡道平安道最佳俗方
旋花
性溫味甘無毒主益氣去面皯令顔色媚好
一名鼔子花言其形肖也五月採花陰乾
此卽生平澤旋葍之花也蔓生葉似薯蕷而多狹長花紅白色根無毛節蒸煮堪啖味甘美食之不飢生田野處處有之最難鋤治本草
根
味甘主腹中寒熱邪氣利小便久服不飢又主續筋骨合金瘡一名美草一名㹠腸草本草
蘭草
性平味辛無毒殺蠱毒辟不祥利水道除胸中痰癖
葉似麥門冬而闊且靭長及一二尺四時常靑花黃中間葉上有細紫點有春芳者爲春蘭色深秋芳者爲秋蘭色淺四月五月採
葉不香惟花香盆盛置座右滿室盡香與他花香又別本草
葉似馬欄故名蘭草入門
蘭稟金水之淸氣而似有火人知其花香之貴而不知爲用之有方蓋其氣能散久積陳鬱之氣甚有力東垣云味甘性寒其氣淸香生津止渴益氣潤肌肉內經曰治以蘭除陳氣也
忍冬
性微寒味甘無毒主寒熱身腫熱毒血痢療五屍
處處有之莖赤紫色宿者有薄白皮膜其嫩莖有毛花白蘂紫十二月採陰乾本草
此草藤生蔓繞古木上其藤左纏附木故名爲左纏藤凌冬不凋故又名忍冬草花有黃白二色故又名金銀花入門
一名老翁鬚草一名鷺鷥藤又名水楊藤其藤左纏花五出而白微香體帶紅色野生蔓延直指
今人用此以治癰疽熱盛煩渴及感寒發表皆有功俗方
蛇床子
性平一云溫味苦辛甘無毒一云小毒主婦人陰中腫痛男子陰痿濕痒溫中下氣令婦人子藏熱男子陰强浴男女陰去風冷大益陽事腰痛陰汗濕癬縮小便療赤白帶下
處處有之似小葉芎藭花白子如黍粒黃白至輕虛生下濕地五月採實陰乾本草
凡入丸散微炒按去皮殼取淨仁用之若作湯洗病則生使入門
地膚子
性寒味苦無毒主膀胱熱利小便治陰卵㿉疾及客熱丹腫
處處有之莖赤葉靑大似荊芥花黃白子靑白色似一眠起蠶沙堪爲掃箒一名落箒子八九月採實陰乾本草
一名千頭子回春
葉
止赤白痢澁腸胃解惡瘡毒洗目去熱暗雀盲澁痛四五月採用之本草
景天
性平一云冷味苦酸無毒一云小毒治心煩熱狂赤眼頭痛遊風丹腫及大熱火瘡婦人帶下小兒丹毒
苗葉似馬齒莧而大作層而生莖極脆弱夏中開紅紫碎花秋後枯死四月四日七月七日採陰乾
今人以盆盛植屋上以辟火故謂之愼火草本草
湯液篇卷之三
草部下
凡一百八十八種
茵蔯蒿
性微寒一云凉味苦辛無毒一云小毒主熱結黃疸通身發黃小便不利治天行時疾熱狂頭痛及瘴瘧
處處有之似蓬蒿而葉緊細無花實秋後葉枯莖簳經冬不死更因舊苗而生故名茵蔯蒿五月七月採莖葉陰乾勿令犯火本草
入足太陽經去根土細剉用入門
王不留行
性平味苦甘無毒主金瘡止血逐痛出刺治衄血癰疽惡瘡祛風毒通血脈療婦人血經不勻及難産
在處有之葉似菘藍花紅白色子殼似酸漿實圓黑似菘子如黍粟五月採苗莖曬乾根莖花子幷通用本草
一名剪金花一名金盞銀臺子治淋最有效資生
白蒿
性平味甘無毒主五藏邪氣風寒濕痺療心懸少食常飢
白蒿蓬蒿也所在皆有春初最先諸草而生上有白毛錯澁頗似細艾二月採自春及秋香美可食醋淹爲菹甚益人本草
葈耳
性微寒味苦辛有小毒主風頭寒痛風濕周痺四肢拘攣痛惡肉死肌治一切風塡骨髓煖腰膝治瘰癧疥癬瘙痒
卽蒼耳也一名喝起草處處皆有實名羊負來昔中國無此從羊毛中粘綴遂至中國故以爲名五月五日七月七日採莖葉九月九日採實陰乾本草
實
性溫味苦甘無毒主肝家熱明目入藥杵去刺略炒用一名道人頭本草
葛根
性平一云冷味甘無毒主風寒頭痛解肌發表出汗開腠理解酒毒止煩渴開胃下食治胸膈熱通小腸療金瘡
生山中處處有之五月五日採根暴乾以入土深者爲佳本草
一名鹿藿本草
足陽明經行經的藥也通行足陽明之經生津止渴虛渴者非此不能除也凡病酒及渴者得之甚良亦治溫瘧消渴湯液
生根
破血合瘡墮胎解酒毒身熱酒黃小便赤澁
生根搗取汁飮療消渴傷寒溫病壯熱本草
葛穀
主下痢十年已上穀卽是實也本草
葉
主金瘡止血挼碎付之本草
花
主消酒毒
葛花與小豆花等分爲末服飮酒不知醉本草
粉
性大寒味甘無毒止煩渴利大小便小兒熱痞本草
採生葛根搗爛浸水中揉出粉澄成片擘塊下沸湯中以蜜生拌食之解酒客渴甚妙入門
瓜蔞根
性寒味苦無毒主消渴身熱煩滿除腸胃中痼熱八疸身面黃脣乾口燥通小腸排膿消腫毒療乳癰發背痔瘻瘡癤通月水消撲損瘀血
一名天花粉生原野處處有之一名果臝一名天瓜其根惟歲久入土深者佳二月八月採根刮去皮暴乾三十日成本草
天花粉治消渴聖藥也
實
性冷味苦無毒主胸痺潤心肺療手面皺治吐血瀉血腸風赤白痢幷炒用
果臝之草其實名爲瓜蔞又曰果臝之實名爲瓜蔞俗名天圓子本草
瓜蔞實洗滌胸膈中垢膩此卽連皮汁幷子而言也
實治氣喘結胸痰嗽醫鑑
瓤乾者煎服化痰降氣濕者治肺燥熱渴大便秘入門
仁
卽瓜蔞實中之子也性潤味甘能補肺潤能降氣胸有痰火者得甘緩潤下之助則痰自降宜爲治嗽要藥也
九月十月實熟赤黃色時取子炒去殼去油用俗名瓜蔞仁入門
粉
取瓜蔞根作粉如葛粉法虛熱人食之甚佳止渴生津本草
苦參
性寒味苦無毒治熱毒風皮肌生瘡赤癩眉脫除大熱嗜睡明目止淚養肝膽氣除伏熱腸澼小便黃赤療齒痛及惡瘡下部䘌
處處有之葉極似槐故一名水槐一名地槐三月八月十月採根暴乾不入湯用本草
入足少陽經味至苦入口卽吐胃弱者愼用糯米泔浸一宿蒸三時久曬乾少入湯藥多作丸服治瘡酒浸治腸風炒至煙起爲末用入門
能峻補陰氣
實
以十月收其子餌如槐子法久服輕身不老明目有驗本草
當歸
性溫味甘辛無毒治一切風一切血一切勞破惡血養新血及主癥癖婦人崩漏絶子療諸惡瘡瘍金瘡客血內塞止痢疾腹痛治溫瘧補五藏生肌肉
生山野或種蒔二月八月採根陰乾以肉厚而不枯者爲勝又云肥潤不枯燥者爲佳又云如馬尾者好
要破血卽使頭一節硬實處要止痛止血卽用尾本草
用頭則破血用尾則止血若全用則一破一止卽和血也入手少陰以心主血也入足太陰以脾裹血也入足厥陰以肝藏血也湯液
氣血昏亂者服之卽定各有所當歸之功治上酒浸治外酒洗血病酒蒸痰用薑汁炒入門
得酒浸過良東垣
麻黃
性溫一云平味苦一云甘無毒主中風傷寒頭痛溫瘧發表出汗去邪熱氣除寒熱五藏邪氣通腠理治溫疫禦山嵐瘴氣
立秋採莖陰乾令靑用之先去根節根節止汗故也先煮一兩沸去上沫沫令人煩本草
麻黃生于中牟雪積五尺有麻黃處則雪不聚蓋通陽氣却外寒也三因
麻黃手太陰之劑入足太陽經走手少陰經陽明經發太陽少陰經汗去表上之寒邪瀉衛實去榮中寒湯液
自中原移植于我國諸邑而不爲繁殖惟江原道慶尙道有之俗方
通草
性平一云微寒味辛甘無毒治五淋利小便開關格治水腫除煩熱通利九竅出音聲療脾疸常欲眠墮胎去三蟲
生山中作藤蔓大如指每節有二三枝枝頭出五葉結實如小木瓜核黑瓤白食之甘美謂之鷰覆子正月二月採枝陰乾
莖有細孔兩頭皆通含一頭吹之則氣出彼頭者良本草
通草卽木通也心空有瓣輕白可愛去皮節生用通行十二經故名爲通草入門
木通性平味甘而淡主小便不利導小腸熱通經利竅湯液
木通通草乃一物也處處有之江原道出一種藤名爲木通色黃味苦瀉濕熱通水道有效治瘡亦效別是一物也或云名爲木防己瀉濕爲最俗方
子
名鷰覆子木通實也莖名木通又名通草七八月採性寒味甘主胃熱反胃除三焦客熱利大小便寬心止渴本草
根
卽木通根也主項下癭瘤
芍藥
性平微寒味苦酸有小毒除血痺通順血脈緩中散惡血消癰腫止腹痛消瘀血能蝕膿主女人一切病幷産前後諸疾通月水療腸風瀉血痔瘻發背瘡疥及目赤努肉能明目
生山野二月八月採根暴乾宜用山谷自生者不用人家糞壤者又云須用花紅而單葉山中者佳
一名解倉有兩種赤者利小便下氣白者止痛散血又云白者補赤者瀉本草
入手足太陰經又瀉肝補脾胃酒浸行經或酒炒或煨用入門
芍藥酒浸炒與白朮同用則能補脾與川芎同用則瀉肝與參朮同用則補氣治腹痛下痢者必炒後重則不炒又云收降之體故能至血海入於九地之下得至足厥陰經也
蠡實
性平溫一云寒味甘無毒主胃熱止心煩利大小便治婦人血暈幷崩中帶下消瘡癤腫毒消酒毒治黃病
此卽馬藺子也處處有之葉似薤而長厚三月開紫碧花五月結實根細長通黃色人取以爲刷三月採花五月採實幷陰乾本草
今人以此治急喉痺及食牛馬肉發疔腫最妙俗方
花葉
去白蟲療喉痺多服令人泄本草
瞿麥
性寒味苦辛一云甘無毒主關格諸癃結小便不通出刺決癰腫明目去翳破胎墮子通心經利小腸爲最要
一名石竹處處有之立秋後合子葉收採陰乾子頗似麥故名瞿麥本草
不用莖葉只用實殼入門
主關格諸癃利小便不通逐膀胱邪熱爲君主之劑湯液
子
治月經不通破血塊排膿本草
葉
治蛔蟲痔疾眼目腫痛及浸淫瘡婦人陰瘡本草
玄參
性微寒味苦鹹無毒治熱毒遊風補虛勞骨蒸傳屍邪氣消腫毒散瘤癭瘰癧補腎氣令人目明
苗葉似脂麻七月開花靑碧色八月結子黑色其根尖長生靑白乾卽紫黑新者潤膩三月四月八月九月採根暴乾或云蒸過日乾本草
玄參乃樞機之劑管領諸氣上下肅淸而不濁以此論之治虛中氤氳之氣無根之火以玄參爲聖藥也湯液
腎傷必用之足少陰腎經之君藥也酒蒸亦好入門
我國惟慶尙道出焉未知眞否俗方
秦芃
性平微溫一云冷味苦辛無毒主風寒濕痺療風無問久新通身攣急肢節痛療酒黃黃疸骨蒸利大小便
一名秦瓜生山中根土黃色而相交紏長一尺以來葉靑如萵苣葉六月開花紫色似葛花當月結子二月八月採根暴乾須用新好羅文者佳本草
手陽明經藥也治腸風瀉血去陽明經風濕水洗去土用之湯液
百合
性平味甘無毒一云小毒療傷寒百合病利大小便治百邪鬼魅啼泣狂叫殺蠱毒治乳癰發背及瘡腫
生山野有二種一種細葉花紅白色一種葉大莖長根麤花白色宜入藥用又一種花黃有黑斑細葉葉間有黑子不堪入藥
根如胡蒜數十瓣相累二月八月採根暴乾
紅花者名山丹不甚良本草
其根百片累合而生亦滲利中之美藥花白者佳入門
知母
性寒一云平味苦一云甘無毒主骨蒸熱勞腎氣虛損止消渴療久瘧黃疸通小腸消痰止嗽潤心肺治産後蓐勞
生原野根似菖蒲而甚柔潤葉至難死掘出隨生須燥乃止四月開靑花如韭花八月結實二月八月採根暴去鬚用黃白滋潤者善本草
入足陽明經手太陰經足少陰腎經本藥瀉足陽明火熱補益腎水膀胱之寒入補藥鹽水或蜜水蒸或炒上行酒炒勿犯鐵入門
我國黃海道多産品亦好俗方
唐貝母
性平一云微寒味辛苦無毒消痰潤心肺治肺痿咳嗽肺癰唾膿血除煩止渴療金瘡惡瘡與連翹同主項下瘤癭疾
一名莔根有瓣子黃白色形似聚貝子故名貝母八月十月採根暴乾本草
貝母能散心胸鬱結之氣殊有功本草
柳木灰炮過去心用一云薑汁炮用入門
白芷
性溫味辛無毒主風邪頭痛目眩淚出主婦人漏下赤白血閉陰腫破宿血補新血安胎漏滑落治乳癰發背瘰癧腸風痔瘻瘡痍疥癬止痛生肌能排膿蝕膿可作面脂潤顔色去面皯疵瘢
處處有之二月八月採根暴乾以黃澤者爲佳本草
離騷謂之葯手陽明本經藥足陽明手太陰解利風寒之劑也入門
葉
名蒚麻可作浴湯道家以此香浴去屍蟲又合香本草
淫羊藿
性溫一云平味辛一云甘無毒主一切冷風勞氣補腰膝丈夫絶陽不起女人絶陰無子老人昏耄中年健忘治陰痿莖中痛益氣力堅筋骨丈夫久服令有子消瘰癧下部有瘡洗出蟲
一名仙靈脾俗號爲三枝九葉草生山野葉似杏葉上有子莖如粟稈五月採葉曬乾生處不聞水聲者良又云得酒良
服此令人好爲陰陽羊一日百遍合蓋食此草所致故名淫羊藿酒洗細剉焙用本草
黃芩
性寒味苦無毒治熱毒骨蒸寒熱往來解熱渴療黃疸腸澼泄痢痰熱胃熱利小腸治乳癰發背惡瘡及天行熱疾
生原野隧處有之三月三日一云二月八月採根暴乾其腹中皆爛故一名腐腸惟取深色堅實者爲好圓者名子芩破者名宿芩本草
中枯而飄故能瀉肺中之火消痰利氣入手太陰經細實而堅者治下部瀉大腸火入水而沈入藥酒炒上行便炒下行尋常生用入門
子
主腸澼下膿血本草
唐狗脊
性平一云微溫味苦甘一云辛無毒治毒風軟脚風寒濕痺腎氣虛弱腰膝强痛頗利老人療失尿不節
根長而多岐狀如狗脊骨故以名之其肉作靑綠色二月八月採根暴乾本草
形似狗脊黃毛者佳故名金毛狗脊火燎去毛酒拌蒸曬乾用入門
茅根
性寒一云凉味甘無毒除瘀血血閉寒熱利小便下五淋除客熱止消渴及吐衄血
卽白茅根處處有之六月採根暴乾本草
花
主吐衄血及灸瘡金瘡止血幷痛本草
茅鍼
卽茅筍也主惡瘡腫未潰令破出膿汁本草
紫菀
性溫一云平味苦辛無毒治肺痿吐血消痰止渴咳逆上氣咳唾膿血寒熱結氣潤肌膚添骨髓療痿躄
生原野春初布地生其葉三四相連五六月開黃紫白花有白毛根甚柔細二月三月採根陰乾色紫而體潤軟者佳本草
又有白菀卽女菀也療體相同無紫菀時亦可通用本草
一名返魂草蜜水浸焙乾用入門
紫草
性寒一云平味苦一云甘無毒主五疸通水道腹腫脹滿療惡瘡瘑癬面皶及小兒痘瘡
生山野處處有之卽今染紫紫草也三月採根陰乾酒洗用本草
痘瘡須用茸湯液
前胡
性微寒味甘辛無毒治一切勞下一切氣療痰滿胸脇中痞心腹結氣去痰實下氣止嗽開胃下食
處處有之二月八月採根暴乾用之本草
敗醬
性平一云微寒味苦鹹無毒主破多年凝血能化膿爲水及産後諸病能催生落胞療暴熱火瘡瘡瘍疥癬丹毒治赤眼障膜努肉聤耳又排膿補瘻
生山野根紫色似柴胡作陳敗豆醬氣故以爲名八月採根暴乾本草
入足少陰經手厥陰經湯液
白鮮
性寒味苦鹹無毒治一切熱毒風惡風風瘡疥癬赤爛眉髮脫皮肌急解熱黃酒黃急黃穀黃勞黃主一切風痺筋骨弱乏不可屈伸
生原野處處有之以其氣似羊羶故俗呼爲白羊鮮四五月採根陰乾本草
酸漿
性平寒味酸無毒主熱煩滿利水道治産難療喉痺
處處有之實作房如囊囊中有子如梅李大赤黃色味如酸漿故以爲名
根如菹芹白色味絶苦治黃病本草
藁本
性微溫一云微寒味辛苦無毒治一百六十種惡風除風頭痛辟霧露療風邪嚲曳療金瘡長肌膚悅顔色去面皯酒㾴粉刺可作沐藥面脂
葉似白芷香又似芎藭但藁本葉細耳以其根上苗下似藁故名藁本正月二月採根暴乾三十日成本草
太陽本經藥也中霧露淸邪必用之寒邪入太陽頭痛腦痛大寒犯腦令人腦痛齒亦痛其氣雄壯治巓頂痛與木香同治霧露之氣去蘆用之湯液
我國慶尙道玄風地有之俗方
石韋
性平一云微寒味苦甘無毒治五淋胞囊結熱不通膀胱熱滿淋瀝遺尿利小便水道
叢生石上葉如皮故名石韋又云葉生斑點如皮以不聞水聲及人聲者爲良二月七月採葉陰乾入藥須灸用刷去黃毛毛射人肺令人咳本草
瓦韋
生古瓦屋上療淋亦好本草
萆薢
性平味苦甘無毒主風濕周痺惡瘡不瘳冷風㿏痺腰脚不遂䐴腰痛久冷是腎間有膀胱宿水療陽痿失尿
處處有之葉似薯蕷蔓生二月八月採根暴乾
有二種莖有刺根白實無刺者根虛軟以軟者爲佳本草
一名土茯苓一名仙遺粮又名冷飯團性熱味甘辛無毒善治久病楊梅瘡漏及曾誤服輕粉肢體廢壤筋骨痠疼者能收其毒而祛其風補其虛尋常老弱亦可服酒浸或鹽水煮焙乾用若初起肺熱便秘者不宜服入門
白薇
性平一云寒味苦鹹無毒治百邪鬼魅忽忽睡不知人狂惑邪氣寒熱溫瘧
生原野莖葉俱靑頗類柳葉根黃白色類牛膝而短小三月三日採根陰乾米泔浸去鬚蒸用本草
大靑
性大寒味苦無毒治天行熱疾大熱口瘡熱毒風心煩悶渴及金石藥毒兼塗腫毒
春生靑紫莖似石竹苗葉花紅紫色似馬蓼根黃三月四月採莖葉陰乾本草
艾葉
性溫一云熱味苦無毒主久百病主婦人崩漏安胎止腹痛止赤白痢五藏痔瀉血療下部䘌生肌肉辟風寒令人有子
一名氷臺一名醫草處處有之以覆道者爲佳三月三日五月五日採葉暴乾經陳久者方可用其性生寒熟熱本草
端午日日未出時不語採者佳搗篩去靑滓取白入硫黃少許作炷灸之入門
得米粉少許可搗爲末入服食藥本草
實
主明目療一切鬼氣壯陽助水藏腰膝煖子宮本草
惡實
性平一云溫味辛一云甘無毒主明目除風傷本草
治風毒腫利咽膈潤肺散氣療風熱癮疹瘡瘍湯液
卽牛蒡子也處處有之外殼多刺鼠過之則綴惹不可脫故亦名鼠粘子本草
微炒搗碎用入門
一名大力子正傳
根莖
療傷寒及中風面腫消渴熱中本草
水萍
性寒味辛酸無毒治熱毒風熱疾熱狂㶸腫毒湯火瘡風疹暴熱身痒下水氣勝酒長鬚髮止消渴
卽是水中大萍葉圓滑寸許葉下有一點如水沫其麤大者謂之蘋春初生可糝蒸爲茹又可苦酒淹以按酒本草
水萍發汗甚於麻黃此水中大萍非今溝渠所生者紫背者佳
紫萍多蛭須寒月於山沼取之洗淨去泥略蒸乾用正傳
採萍歌曰天生靈草無根幹不在山間不在岸始因飛絮逐東風泛梗靑靑漂水面神仙一味起沈痾採我之時七月半選甚癱風與瘓風些少微風都不算豆淋酒內下三丸鐵㡤頭上也出汗高供奉
浮萍
主火瘡去面䵟消水腫利小便是溝渠間小萍子也治熱病亦堪發汗甚有功本草
王瓜
性寒一云平味苦無毒通血脈治天行熱疾酒黃病壯熱心煩止消渴消瘀血散癰腫落胎下乳汁
處處有之葉似瓜蔞五月開黃花結子如彈丸生靑熟赤根似葛細而多糝一名土瓜三月採根陰乾本草
子
潤心肺治黃病生用主肺痿吐血腸風瀉血赤白痢炒用
一名赤雹子卽王瓜殼中子也本草
地楡
性微寒一云平味苦甘酸無毒主婦人七傷帶下病及産後瘀痛止血痢排膿療金瘡
生山野葉似楡而長花子紫黑色如豉故一名玉豉根外黑裏紅二月八月採根暴乾本草
性沈寒入下焦治熱血痢去下焦之血腸風及瀉痢下血須用之陽中微陰治下部血湯液
大薊
性平味苦無毒治瘀血止吐衄血療癰腫疥癬主女子赤白帶養精保血
處處有之五月採苗葉九月採根陰乾本草
地丁卽大薊也黃花者名黃花地丁紫花者名紫花地丁幷主癰腫正傳
小薊
性凉無毒治熱毒風破宿血止新血暴下血血崩金瘡出血療蜘蛛蛇蝎毒
大小薊俱能破血但小薊力微不能消腫
大小薊皆相似但大薊高三四尺葉皺小薊高一尺許葉不皺以此爲異功力有殊大薊破血之外亦療癰腫小薊專主血疾一名刺薊本草
澤蘭
性微溫味苦甘一云辛無毒主産前後百病産後腹痛頻産血氣衰冷成勞羸瘦及金瘡癰腫消撲損瘀血
生水澤中莖方葉似薄荷微香三月三日採苗陰乾一云四月五月採本草
入手少陽經入門
唐防己
性平溫味辛苦無毒治濕風口面喎斜手足疼溫瘧熱氣利大小便療水腫風腫脚氣去膀胱熱散癰腫惡結諸瘑疥癬蟲瘡
防己本出漢中作車輻解黃實而香二月八月採根陰乾靑白虛軟者名木防己都不任用本草
太陽本經藥通行十二經酒洗去皮治肺生用出華州者從一頭吹之氣從中貫如木通類入門
防己瀉血中濕熱東垣
天麻
性平一云寒味辛一云甘無毒主諸風濕痺四肢拘攣小兒風癎驚氣治眩暈風癎語言蹇澁多驚失志强筋骨利腰膝
卽赤箭根也形如黃瓜連生一二十枚二月三月五月八月採根暴乾苗名定風草採得承潤刮去皮沸湯略煮過暴乾收之堅實者佳本草
諸虛眩暈非此不能除也
唐阿魏
性溫一云熱味辛無毒治傳屍除邪鬼破癥積治瘧殺諸小蟲體性極臭而能止臭奇物也
生波斯國斷其木枝汁出如飴久乃堅凝名曰阿魏狀如桃膠色黑者不堪黃散者爲上先硏如粉子於熱酒器上衰過任用
試法將半銖安於熟銅器中至明沾阿魏處白如銀汞無赤色者爲眞也本草
唐高良薑
性熱味辛苦無毒治胃中冷逆霍亂吐瀉止腹痛療瀉痢消宿食解酒毒
出高良郡形似山薑剉油炒用本草
唐百部根
性微溫味甘無毒一云有小毒治肺熱咳嗽上氣主潤益肺療傳屍骨蒸勞殺蛔蟲寸白蟲蟯蟲亦可殺蠅蠓
有根數十相連作撮如芋子去其心酒洗炒用之本草
茴香
性平味辛無毒開胃下食治霍亂及惡心腹中不安療腎勞㿉疝及膀胱痛陰疼又調中煖胃
葉似老胡荽極疎細作叢生結實如麥而小靑色八月九月採實陰乾得酒良本草
溫腎與膀胱小腸入手足少陰太陽本治膀胱藥也
酒浸一宿炒黃色搗碎用入門
又一種八角茴香氣味燥烈專主腰痛入門
我國種植隨處有之俗方
唐款冬花
性溫味辛甘無毒潤肺消痰止咳嗽治肺痿肺癰吐膿血除煩補勞
根紫色莖靑紫葉似萆薢十一月十二月雪中出花紫赤色
百草中惟此不顧氷雪最先春氷雪中亦生花十一月採花陰乾或云正月旦採之花半開者良如已芬芳則都無力本草
一名顆冬治嗽之最要者也去枝用入門
本經云生我國今無之俗方
紅藍花
性溫味辛無毒主産後血暈腹內惡血不盡絞痛胎死腹中
卽今紅花也以染眞紅及作臙脂葉似藍故有藍名本草
紅花入藥只二分則入心養血多用則破血又云多用破血少用養血
苗
搗付遊腫
子
主天行瘡疹不快出
臙脂
主小兒聤耳
牧丹
性微寒味辛苦無毒除癥堅瘀血治女子經脈不通血瀝腰痛落胎下胞衣産後一切血氣療癰瘡排膿消撲損瘀血
卽牧丹花根也生山中單葉者佳二月八月採根銅刀劈去骨陰乾本草
入足少陰手厥陰治無汗之骨蒸能瀉陰中之火酒拌蒸用白者補赤者利入門
三稜
主癥瘕結塊治婦人血積落胎通月經消惡血産後血暈腹痛宿血不下消撲損瘀血
處處有之多生淺水中葉皆三稜霜降後採根削去皮鬚黃色體重狀若鯽魚而小以體重者爲佳
不出苗卽生細根屈如爪者謂之鷄爪三稜不生細根形如烏梅者謂之黑三稜同一物也本草
醋煮熟剉焙乾用或火炮用入門
唐薑黃
性熱味辛苦無毒主癥瘕血塊癰腫通月經治撲損瘀血破冷除風消氣脹
治産後敗血攻心甚驗一名片子薑黃是經種三年以上老薑能生花根節堅硬氣味辛辣八月採根切片暴乾
海南生者卽名蓬莪荗江南生者卽爲薑黃本草
功力烈於鬱金剉醋炒用之
唐蓽撥
性大溫味辛無毒除胃冷陰疝痃癖治霍亂冷氣心痛血氣消食殺腥氣
生南方如小指大靑黑色九月收採灰殺暴乾本草
去挻醋浸一宿焙乾用之入門
羅摩子
性溫味甘辛無毒主虛勞能補益
處處有之葉食之功同於子蔓生斷之有白汁一名雀瓢本草
鬱金
性寒味辛苦無毒主血積下氣治血淋尿血金瘡療血氣心痛本草
鬱金不甚香但其氣輕揚能致達酒氣於高遠以降神也古人用以治鬱遏不能散者在處有之形如蟬肚者佳水洗焙乾用入門
唐盧薈
性寒味苦無毒療小兒五疳殺三蟲及痔瘻疥癬亦主小兒熱驚本草
生波斯國木之脂液凝成色黑如餳用數塊散至水中化則自合者爲眞別硏用之入門
玄胡索
性溫味辛一云苦無毒主産後諸病因血所爲者治月經不調腹中結塊崩中淋露産後血暈消撲損瘀血落胎破癥癖破血治氣治心痛小腹痛如神
在處有之根如半夏色黃本草
入手足太陰足厥陰經醋煮用之入門
唐肉豆蔲
性溫味辛一云苦無毒調中下氣止瀉痢開胃消食亦治小兒吐乳
其形圓小皮紫緊薄中肉辛辣去殼只用肉肉油色肥實者佳枯白而瘦者劣也本草
溫中補脾能下氣以其脾得補而善運化氣自下也
一名肉果治虛泄冷泄之要藥也入手陽明經醋調麪包煨熟取出以紙槌去油淨用之勿令犯銅入門
唐補骨脂
性大溫味辛一云苦無毒主勞傷骨髓傷敗腎冷精流腰疼膝冷囊濕止小便利治腹中冷能興陽事
一名破故紙實如麻子圓扁而黑九月採本草
急用微炒止泄麪炒補腎麻子仁炒入門
唐零陵香
性平一云溫味甘一云辛無毒主惡氣疰心腹痛令體香
麻葉方莖氣如蘼蕪其莖葉謂之蕙其根謂之薰得酒良三月採本草
我國惟濟州有之然難得俗方
唐縮砂蜜
性溫味辛無毒治一切氣心腹痛宿食不消赤白泄痢溫煖脾胃止胎痛治霍亂
形似白豆蔲微黑色狀似益智七八月採本草
與白豆蔲爲使則入肺與人參益智爲使則入脾與黃柏茯苓爲使則入腎與赤白石脂爲使則入大小腸湯液
又名砂仁入手足太陰陽明足少陰經慢火炒令香挼去皮取仁搗碎用入門
唐蓬莪荗
性溫味苦辛無毒治一切氣通月經消瘀血止心腹痛破痃癖療奔豚
根如鷄鴨卵大小不常九月採蒸熟暴乾此物極堅硬難搗熱灰火中煨令透熟承熱入臼中搗之卽碎如粉本草
破痃癖氣最良色黑破氣中之血湯液
卽蓬朮也陳醋煮熟剉焙乾用之或火炮醋炒用得酒良入門
葒草
性微寒味鹹無毒主消渴療脚氣
處處有之生水傍似蓼而葉大有毛花紅白色五月採實本草
莎草根
性微寒味甘無毒大下氣除胸中熱久服令人益氣能快氣開鬱止痛調經更消宿食
莎草其根上如棗核者謂之香附子又名雀頭香二月八月採本草
香附主氣分之病香能竄苦能降推陳致新婦人血用事氣行則無疾老人精枯血閉惟氣是資凡有病則氣滯而餒故香附入氣分爲君藥世所罕知
香附婦人之仙藥蓋婦人性偏多鬱此藥能散鬱逐瘀採得後以稈火燒去毛入石臼搗淨氣病略炒血病酒煮痰病薑汁煮下虛鹽水煮血虛有火童便煮過則凉積冷醋浸炒則熱鹽炒則補腎間元氣用檀香佐香附流動諸氣甚妙入門
唐胡黃連
性寒味苦無毒主骨蒸勞熱補肝膽明目小兒久痢成疳及驚癎婦人胎蒸男子煩熱
生胡地似乾楊柳枝心黑外黃折之塵出如煙者爲眞本草
唐紅豆蔲
性溫味辛一云苦無毒主水瀉腹痛霍亂嘔吐酸水解酒毒消瘴霧
是高良薑子花作穗微帶紅色本草
唐甘松香
性溫味甘無毒主心腹痛下氣
叢生葉細用合諸香本草
又有三柰子性味頗同入諸香料入門
垣衣
性冷味酸無毒主黃疸心煩暴熱在腸胃
卽古墻北陰靑苔衣也本草
地衣
性冷微毒主卒心痛中惡
此陰濕地被日曬起苔蘚是也大抵苔之類也生屋則謂之屋遊瓦苔在垣墻則謂之垣衣土馬騣在地則謂之地衣在井則謂之井苔在水中石上則謂之陟釐本草
井中苔
性大寒主熱瘡漆瘡水腫本草
屋遊
止渴利小腸膀胱氣性寒味甘此古瓦屋上北陰靑苔也本草
鱧腸
性平味甘酸無毒主血痢鍼灸瘡發洪血不可止者長鬚髮付一切瘡
處處有之卽蓮子草也俗謂之旱蓮子三月八月採陰乾實若小蓮房摘其苗皆有汁出須臾而黑故多入烏鬚髮藥本草
茅香花
性溫味苦無毒止吐血鼻衄付灸瘡金瘡止血及痛
苗似大麥五月開白花正月二月採根五月採花八月採苗其莖葉黑褐而花白隨處有之本草
白茅香性平味甘明潔而長作湯浴辟邪氣令人身香卽根也本草
唐使君子
性溫味甘無毒主小兒五疳殺蟲止泄痢
形如梔子而有五稜其殼靑黑色內有仁白色七月採實始因郭使君療小兒多用此因號爲使君子去殼用仁或兼用殼本草
唐白豆蔲
性大溫味辛無毒主積冷止吐逆反胃消穀下氣
子作朶如蒲萄生靑熟白七月採去殼用本草
散肺中滯氣專入肺經去目中白睛翳膜湯液
入手太陰經及手太陽經別有淸高之氣補上焦元氣去皮硏用入門
唐附子
性大熱味辛甘有大毒補三焦厥逆六府寒冷寒濕痿躄墮胎爲百藥長
烏頭烏喙天雄附子側子皆一物也形似烏頭者爲烏頭兩岐者爲烏喙細長至三四寸者爲天雄根傍如芋散生者爲附子傍連生者爲側子五物同出而異名也本草
附子小者力弱大者性惡五錢重者佳
古方用大附子重一兩者取其力大凡用須炮令裂去皮臍使之
有用童便浸煮以助下行
本手少陽命門及三焦藥也通行諸經浮中沈無所不至入門
甘草人參生薑相配正制其毒也入門
唐烏頭
性大熱味辛甘有大毒主風寒濕痺消胸上冷痰止心腹㽱痛破積聚墮胎
卽川烏也與附子同種製法亦同一名菫一名奚毒其形長而有尖者佳本草
烏頭天雄皆氣壯形偉可爲下部藥之佐而無表其害人之禍殺人多矣當以童便煮而浸之以殺其毒且助下行之力入鹽尤捷
唐天雄
性大熱味辛甘有大毒主風寒濕痺歷節痛强筋骨輕身健行除骨間痛破積聚又墮胎
似附子細而長凡丸散炮去皮臍用飮藥則和皮生使甚佳本草
非天雄不能補上焦之陽虛又天雄走上烏頭達下入門
半夏
性平生微寒熟溫味辛有毒主傷寒寒熱消心腹痰熱滿結咳嗽上氣消痰涎開胃健脾止嘔吐去胸中痰涎療瘧墮胎
處處有之生田野中五月八月採根暴乾以圓白陳久者爲勝本草
湯浸切片淋洗七遍去涎盡以生薑汁浸一宿焙乾用本草
入足陽明太陰少陽經臘月泡洗置露天氷過又泡共七次留久極妙入門
三消及血虛者乾咽痛者腸燥大便難者汗多者皆勿用
大黃
性大寒味苦無毒一云有毒主下瘀血血閉破癥瘕積聚通利大小腸除溫瘴熱疾療癰疽瘡癤毒腫號爲將軍
在處有之二月八月採根去黑皮火乾錦紋者佳本草
湯滌實熱推陳致新謂如戡定禍亂以致太平所以有將軍之名湯液
入手足陽明經酒浸入太陽酒洗入陽明餘經不用酒蓋酒浸良久稍薄其味而借酒力上升至高之分酒洗亦不至峻下故承氣湯俱用酒浸惟小承氣生用或麪裹煨熟或酒浸蒸熟量虛實用入門
酒炒上達頭頂酒洗中至胃脘生用則下行回春
葶藶子
性寒味辛苦無毒主肺癰上氣咳嗽定喘促除胸中痰飮療皮間邪水上溢面目浮腫利小便
在處有之苗葉似薺三月開花微黃結角子扁小如黍粒色黃立夏後採實暴乾本草
性急善逐水有苦甜二種苦則下泄甜則少緩湯液
隔紙炒香或蒸熟用之此藥性急走泄爲功苦者尤甚甜者少緩入門
莨菪子
性寒味苦甘有大毒主齒痛出蟲多食令人狂走見鬼
一名天仙子葉似菘藍莖有白毛五月結實有殼作罌中子至細如粟米靑白色先用醋煮極爛用之本草
草蒿
治勞止盜汗除留熱在骨節間明目補中益氣駐顔色去蒜髮療熱黃及邪氣鬼毒
處處有之卽今靑蒿也得春最早莖葉與常蒿一同但此蒿色深靑故氣芬芳以深靑者爲勝童便浸七日曬乾用本草
旋覆花
性微溫味鹹甘有小毒主胸上痰唾如膠漆心脇痰水兩脇脹滿開胃止嘔逆去膀胱宿水明目
一名金沸草葉如大菊六月開花如菊花小銅錢大深黃色採花日乾在處有之
蒸熟曬乾入煎藥綿濾去滓本草
藜蘆
性寒味辛苦有大毒主頭瘍疥瘙惡瘡癬去死肌殺諸蟲吐膈上風痰
生山中根似葱而多毛又如龍膽二月三月八月採根陰乾一名鹿葱本草
糯米泔煮曬乾微炒用之本草
射干
性平味苦有小毒主喉痺咽痛水漿不入療老血在心脾間咳唾言語氣臭除積痰消結核
處處有之葉狹長橫張疎如翅羽狀故一名烏扇根多鬚皮黃黑肉黃赤三月九月採根日乾泔浸用之本草
蛇含
性微寒味苦無毒主金瘡疽痔鼠瘻惡瘡頭瘍療蛇蟲蜂虺毒傷治風疹癰腫
處處有之當用細葉黃花者爲佳八月採葉日乾勿令犯火本草
昔人見蛇被傷一蛇含草着瘡上傷蛇乃去因用此有效故名入門
常山
性寒味苦辛有毒治諸瘧吐痰涎去寒熱
處處有之卽蜀漆根也八月採根陰乾細實黃者呼爲鷄骨常山最勝本草
性暴悍善驅逐能傷眞氣不可多用令人大吐
生用令人大吐酒浸一宿蒸熟或炒或醋浸煮熟則善化痞而不吐入門
蜀漆
卽常山苗也五月採葉日乾治瘴鬼瘧能吐出之甘草水蒸二次曬乾用入門
唐甘遂
性寒味苦甘有毒能瀉十二種水疾治面目浮腫心腹脹滿利水穀道
皮赤肉白作連珠實重者良二月採根陰乾此藥專於行水攻決爲用量用之本草
此藥可以通水而其氣直透達所結處麩炒用之入門
白斂
性平一云微寒味苦甘無毒主癰疽瘡腫發背瘰癧腸風痔瘻面上疱瘡撲損傷刀箭傷生肌止痛塗腫毒及湯火瘡
蔓生枝端有五葉根似天門冬一株下有十餘根皮赤黑肉白二月八月採根暴乾本草
赤斂
功用形狀同白斂但表裏俱赤耳入門
白芨
性平一云微寒味苦辛無毒主癰腫惡瘡敗疽發背瘰癧腸風痔瘻刀箭撲損傷湯火瘡
根似菱米有三角白色二月八月九月採根暴乾本草
白斂白芨古今服餌方少用多見於斂瘡方中二物多相須而行入門
大戟
性寒味苦甘有小毒主蠱毒十二水腫滿利大小腸瀉毒藥泄天行黃疸溫瘧破癥結墮胎
澤漆根也秋冬採根陰乾本草
春生紅芽故方用多云紅芽大戟與甘遂同爲泄水之藥細剉蒸或微炒入門
澤漆
主浮腫利大小腸止瘧此大戟苗也四五月採本草
貫衆
性微寒味苦有毒主諸毒殺三蟲去寸白蟲破癥瘕
處處有之根形色毛芒全似老鴟頭故呼爲草鴟頭一名黑狗脊三月採根曬乾本草
狼牙
性寒味苦酸有毒主疥瘙惡瘍瘡痔殺寸白蟲及腹中一切蟲
苗似蛇莓而厚大深綠色根黑若獸之齒牙故以名之一名牙子二月八月採根暴乾中濕腐爛生衣者殺人本草
羊躑躅
性溫味辛有大毒主溫瘧鬼疰蠱毒
卽今躑躅花也羊誤食躑躅而死故以爲名三四月採乾本草
商陸
性平一云冷味辛酸有大毒瀉十種水病喉痺不通下蠱毒墮胎除癰腫殺鬼精物付惡瘡墮胎通利大小腸
在處有之有赤白二種白者入藥用赤者甚有毒見鬼神但貼腫外用若服則傷人痢血不已而死
一名章柳根一名章陸赤花者根赤白花者根白二月八月採根暴乾如人形者有神本草
銅刀刮去皮薄切水浸三日取出和菉豆蒸半日去豆曬乾或焙乾入門
靑箱子
性微寒味苦無毒治肝藏熱毒衝眼赤障靑盲翳腫主風瘙身痒殺三蟲療惡瘡下部䘌瘡明耳目鎭肝
卽今鷄冠花子也六月八月採子微炒搗碎用本草
鷄冠花
性凉無毒止腸風瀉血赤白痢婦人崩中帶下
花似鷄冠故以名之入藥炒用本草
威靈仙
主諸風宣通五藏去腹內冷滯心膈痰水癥瘕痃癖膀胱宿膿惡水腰膝冷痛久服無瘟疫瘧
生山野九月末至十二月採陰乾餘月不堪採鐵脚者佳又云不聞水聲者良本草
治痛之要藥也聞流水聲響則其性好走故取不聞水聲者仙靈脾亦然酒洗焙乾用
牽牛子
性寒味苦有毒主下氣治水腫除風毒利大小便下冷膿瀉蠱毒落胎
白者名白丑黑者名黑丑此藥始出田野人牽牛易藥故以名之九月後收子本草
瀉氣中之濕熱以氣藥引之則入氣以大黃引之則入血
有黑白二種白屬金黑屬水其性烈而善走比諸辛藥尤甚以酒拌蒸三時炒熟每一斤搗取頭末四兩用生者尤急入門
萆麻子
性平味甘辛有小毒治水脹腹滿催生瘡痍疥癩去水癥浮腫屍疰惡氣
葉似大麻而極大其子形如牛蜱蟲故以名之本草
萆麻能出有形質之滯物善吸氣當是外科要藥鹽水煮去皮取仁入門
蒴藋
性溫一云凉味酸有毒主風瘙癮疹身痒瘑癩風痺
一名接骨木處處有之春夏採葉秋冬採莖根可作浴湯本草
天南星
性平味苦辛有毒主中風除痰利胸膈消癰腫墮胎又療破傷風
生山野二月八月採根入藥炮用本草
治風痰破傷風及小兒驚癎牛膽製者尤佳醫鑑
臘月置水中凍去燥性炮裂用或薑汁白礬煮至中心無白點亦好
鬼臼
都似天南星了不可辨但南星體小柔膩肌細炮之易裂鬼臼體大差可辨爾本草
殺蠱毒鬼疰辟惡氣本草
羊蹄根
性寒味苦辛無毒一云有小毒主頭禿疥癬疽痔女子陰蝕浸淫殺諸蟲療蠱毒付腫毒處處有之本草
實
性平味苦澁無毒主赤白痢本草
一名金蕎麥入門
葉
治小兒疳蟲可作菜食之本草
酸摸
性凉味酸無毒治小兒壯熱折其英可生食之或取汁服似羊蹄而細味酸可食本草
菰根
性大寒味甘無毒主腸胃痼熱止消渴除目黃利大小便止熱痢療酒㾴面赤然滑中不可多食
生水中葉如蔗荻久根盤厚夏月生菌堪食名菰菜三年已上中心生白臺如藕白軟堪啖名菰首至秋結實乃彫胡米可作飯本草
萹蓄
性平味苦一云甘無毒主浸淫疥瘙疽痔殺三蟲療蛔痛除熱淋通小便
處處有之苗似瞿麥葉細綠如竹花生節間甚微細五月採陰乾本草
主大小便不通生水邊開紫花者爲佳搗取汁服經驗
狼毒
性平味辛一云苦辛有大毒破積聚癥癖痰飮殺鬼精蠱毒及飛禽走獸
生山谷葉似商陸及大黃莖葉上有毛四月開花八月結實根皮黃肉白二月八月採根陰乾以陳而沈水者爲良火炮用本草
��薟音喜杴
性寒味苦有小毒主熱䘌煩滿治風痺有服食法詳見本經
處處有之一名火杴草氣如猪薟氣經蒸暴則散五月五日六月六日九月九日採莖葉暴乾本草
苧根
性寒一云平味甘無毒主小兒赤丹毒腫婦人漏胎下血産前後心熱煩悶除五淋療天行熱疾大渴大狂罯毒箭蛇蟲咬本草
卽今績布之苧根也補陰行滯血
漬苧汁
主消渴熱淋水漬飮本草
馬鞭草
性凉味辛一云苦無毒一云有毒主癥癖血瘕久瘧破血通月經殺蟲良治下部䘌本草
似益母而莖圓抽三四穗類鞭鞘故以爲名七月八月採苗日乾入門
何首烏江原道名黃海道名
性平溫味苦澁一云甘無毒主瘰癧消癰腫五痔治積年勞瘦痰癖風虛敗劣療婦人産後諸疾帶下赤白益血氣壯筋骨塡精髓黑毛髮悅顔色駐顔延年
本名夜交藤因何首烏服而得名此人生而閹弱年老無妻子一日醉臥田中見一藤兩本異生苗蔓相交釋合三四心異之遂採根暴乾搗末酒服七日而思人道百日久疾皆愈十年生數男壽至一百三十歲
蔓紫花黃白葉如薯蕷而不光生必相對根大如拳有赤白二種赤者雄白者雌根形如鳥獸山岳之狀者珍也
春末夏中初秋候淸明日兼雌雄採之以竹刀或銅刀去皮薄切蒸暴一名交藤一名夜合一名九眞藤終始勿犯鐵忌食葱蒜蘿葍猪羊血無鱗魚凡修合藥須雌雄相合喫有驗本草
米泔浸一宿切片曬乾搗碎如作丸則黑豆汁拌蒸曬乾用入門
白頭翁又云
性寒味苦有小毒主赤毒痢及血痢治項下瘤癧消贅子療頭癩
一名胡王使者處處有之其苗有風則靜無風自搖與赤箭獨活同
莖端有白細毛寸餘披下如白頭老翁故以爲名八月採根暴乾本草
芭蕉根
性寒味甘無毒治天行熱狂煩悶消渴取汁服
人家種植之亦付腫毒幷髮落塗之本草
芭蕉油
治頭風髮落及湯火瘡又治風癎涎暈欲倒飮之卽吐便差
以竹筒揷皮中如取漆法本草
蘆根
性寒味甘無毒主消渴客熱開胃治噎噦療孕婦心熱及痢渴
生水中葉似竹花白葦比蘆差大蘆與葦皆可通用
凡使須要逆水蘆其根逆水生者又云當拯取水底甘辛者其露出浮水者不堪用本草
花
名蓬蕽主霍亂大善煮汁服本草
馬兜鈴
性寒一云平味苦無毒主肺熱咳嗽喘急淸肺下氣
處處有之藤遶樹而生子狀如鈴作四五瓣葉脫時鈴尙垂如馬項鈴故得名熟則自折八九月間採實暴乾
只取裏面子去殼及革膜微炒用本草
根
治血痔瘻瘡形似木香小指大赤黃色名土靑木香又名獨行根三月採根灸用本草
劉寄奴草
性溫味苦無毒主破血下脹通婦人經脈癥結
苗莖似艾蒿葉靑似柳莖有四稜開小黃白花結實似黍而細蒿之類也七月八月採日乾本草
宋高祖劉裕少名寄奴用此治金瘡出血如神故爲名入門
唐骨碎補
性溫一云平味苦無毒主破血止血補折傷治惡瘡蝕爛殺蟲
如薑細長用之削去毛細切蜜水蒸曬用本草
連翹
性平味苦無毒主瘰癧癰腫惡瘡癭瘤結熱蠱毒排膿治瘡癤止痛療五淋小便不通除心家客熱
葉似水蘇莖赤色高三四尺花黃可愛秋結實作房剖之中解纔乾便落不着莖在處有之但樹老乃有子故難得其實片片相比如翹故以爲名本草
手足少陽陽明經藥也入手少陰經去瓤用之瘡瘻癰腫不可缺也入門
續隨子
性溫味辛有毒主癥瘕痃癖瘀血蠱毒心腹痛利大小腸下惡滯物破積聚
一名千金子一名聯步生南方採無時
下水最速然有毒損人不可過多本草
去殼硏以紙包壓去油用入門
䕡茹
性寒味辛酸有小毒主蝕惡肉殺疥蟲排膿去惡血
葉有汁根如蘿葍皮黃肉白五月採根陰乾黑頭者良本草
蛇莓
性大寒一云冷味甘酸有毒主胸腹大熱通月經脇瘡腫付蛇蟲咬
處處有之採莖根搗汁或飮或付本草
葎草
性寒味甘無毒主五淋止水痢除瘧主癩瘡
處處有之蔓生夏月採莖葉用本草
鶴蝨
性平一云凉味苦有小毒殺五藏蟲及蛔蟲止瘧幷付惡瘡
苗葉皺似紫蘇七月開黃白花八月結實子極細採無時合莖葉用之本草
雀麥
性平味甘無毒主産難煮汁服
一名燕麥苗似小麥而弱實似穬麥而細但穗細長而疎本草
白附子
性溫味甘辛有小毒主中風失音一切冷風氣止心痛除陰囊下濕療面上百病去瘢痕
色白苗似黑附子三月採根暴乾入藥炮用本草
本經云生新羅卽我國所産今在處有之俗方
唐葫蘆巴
性溫味苦無毒治腎虛冷腹脇脹滿面色靑黑又云治元藏虛冷氣爲最要
或云南蕃蘿葍子也酒洗微炒用本草
得茴香桃仁治膀胱氣作痛甚效湯液
木賊
性平味甘微苦無毒益肝膽明目退翳膜療腸風下血止血痢去風主月水不斷崩中赤白
處處有之去節用眼藥多用童便浸一宿曬乾用本草
此物發汗至易去節剉以水濕潤火上烘用
蒲公草又名
性平味甘無毒主婦人乳癰腫
處處有之葉如苦苣三四月開黃花似菊莖葉斷之有白汁出人皆啖之俗呼爲蒲公英本草
化熱毒消惡腫散結核解食毒散滯氣有奇功可入陽明太陰經入門
一名地丁治疔腫最效入門
穀精草
性溫味辛無毒主眼病喉痺齒風痛及諸瘡疥
處處有之二三月穀田中採之本草
酢漿草
性寒味酸無毒主惡瘡瘑瘻殺諸小蟲
處處有之生下濕地小兒食之俗名酸車草本草
昨葉荷草
性平味酸無毒主水穀血痢
生年久瓦屋上遠望如松故一名瓦松六月七月採日乾本草
夏枯草
性寒味苦辛無毒主寒熱瘰癧鼠瘻頭瘡破癥散癭結氣治目疼
處處有之冬生不凋春開白花至五月枯四月採本草
月令云靡草死得金氣而生至夏火盛而死四月採陰乾入門
此草稟純陽之氣得陰氣則枯有補養厥陰血脈之功故治目疼如神者以陽治陰也綱目
山茨菰
有小毒主癰腫瘡瘻瘰癧結核去面上䵟䵳
葉如車前根如茨菰生山中濕地本草
俗名金燈籠花似燈籠色白上有黑點故以爲名外用醋磨付之亦入丸散入門
葉似韭花似燈籠結子三稜二月長苗三月開花四月苗枯卽掘地採根遲則腐爛其根上有毛包裹人不可識可於有苗時記其地至秋冬採之刮去皮焙乾活人
燈心草
性寒味甘無毒主五淋療喉痺
此今人織席者折取中心穰用本草
馬勃
性平味辛無毒主喉閉咽痛及惡瘡
生濕地及腐木上虛軟如紫絮大如斗小如升彈之紫塵出本草
水蓼
性冷味辛無毒主蛇毒及脚氣腫
葉似蓼莖赤生淺水中其葉大於家蓼本草
子
治瘰癧結核本草
萱草根又名
性凉味甘無毒主小便赤澁身體煩熱治沙淋下水氣療酒疸
人家種之多採其嫩苗煮食又取花跗作葅云利胸膈甚佳一名鹿葱花名宜男孕婦佩之生男
養生論云萱草忘憂此也本草
野茨菰
性冷味苦無毒下石淋除癰腫止消渴療産後血悶及胎衣不下
生田野處處有之飢歲人採其根煮食甚美俗方
剪刀草根卽野茨菰也
治疔瘡用剪刀草卽此也正傳
敗天公
性平主鬼疰精魅
此人久戴竹笠也取竹燒灰酒服本草
唐草豆蔲
性熱味辛無毒主一切冷氣溫中下氣止心腹痛及霍亂嘔吐去口臭氣
若龍眼子而銳皮無鱗甲中子若石榴瓣味辛烈者爲好本草
治風寒客邪在胃口之上善治脾胃客寒及心與胃痛湯液
治胃脘冷痛入足太陰經陽明經麪包裹煨熟去麪用入門
唐草果
性溫味辛無毒主一切冷氣溫脾胃止嘔吐治膨脹化瘧母消宿食解酒毒果積兼辟瘴解瘟
治脾寒濕寒痰之藥也去內外殼取仁麪裹煨熟用之入門
虎杖根
性微溫一云平味苦無毒破留血癥結通利月水下産後惡血排膿主瘡癤癰毒撲損瘀血利小便通五淋
一名苦杖一名大蟲杖莖如竹筍狀上有赤斑點處處有之二月八月採本草
草烏
性微溫味苦甘有大毒治風濕麻痺疼痛發破傷風汗
生山野在處有之形如白附子而黑入門
須童便浸炒去毒
草烏須與黑豆同煮竹刀切看透黑爲度取用草烏一兩黑豆一合爲準得效
一名淮烏生服痺喉醫鑑
唐佛耳草
性熱味酸治風寒嗽及痰除肺中寒大升肺氣入門
苘實
性平味苦無毒主赤白冷熱痢破癰腫
處處有之葉似苧花黃實如蜀葵子黑色卽今人取以績布及打繩索者本草
卽白麻也入門
鳳仙花
治杖瘡連根葉搗塗之一名金鳳花醫鑑
唐孩兒茶
性寒味苦甘無毒治一切瘡毒入門
屐屧鼻繩
主噎哽心痛人着經久欲爛斷者佳燒灰水服本草
路上棄左脚草鞋名千里馬治難産極驗取鼻絡小耳繩燒灰酒調服産書
木部
凡一百五十六種
唐桂皮
性大熱味甘辛有小毒主溫中通血脈利肝肺氣治霍亂轉筋宣導百藥無所畏能墮胎
桂得葱而軟葱液可熬桂作水
生南方三月四月生花全類茱萸九月結實二月八月十月採皮陰乾凡使刮去麤皮本草
桂心
治九種心痛殺三蟲破血止腹內冷痛治一切風氣補五勞七傷通九竅利關節益精明目煖腰膝除風痺破痃癖癥瘕消瘀血續筋骨生肌肉下胞衣
卽是削除皮上甲錯處取近裏辛而有味桂皮一斤只得五兩爲正本草
肉桂
能補腎宜入治藏及下焦藥入手足少陰經色紫而厚者佳刮去麤皮用入門
桂枝
枝者枝條非身幹也蓋取其枝上皮取其輕薄而能發散正合內經辛甘發散爲陽之義
入足太陽經能散血分寒邪本草
表虛自汗以桂枝發其邪衛和則表密汗自止非桂枝能收汗也
桂枝氣味俱輕故能上行發散於表
仲景用桂枝發表肉桂補腎本乎天者親上本乎地者親下自然之理也湯液
柳桂
乃小枝嫩條善行上焦補陽氣薄桂乃細薄嫩枝入上焦橫行肩臂入門
桂心菌桂牡桂同是一物厚者必嫩薄者必老嫩旣辛香兼又筒卷老必味淡自然板薄板薄者卽牡桂也筒卷者卽菌桂也筒厚者宜入治藏及下焦藥輕薄者宜入治頭目發散藥又有柳桂乃桂之嫩小枝尤宜入治上焦藥本草
松脂
性溫味苦甘一云平無毒安五藏除熱治風痺死肌主諸惡瘡頭瘍白禿疥瘙去死肌療耳聾牙有蛀孔貼諸瘡生肌止痛殺蟲
一名松膏一名松肪六月採自流出者勝於鑿孔及煮取脂也以通明如熏陸香者爲勝
煉法以桑灰水或酒煮軟挼內寒水中數十過白滑則可用本草
又法用河水煮化投冷水中令兩人扯拔旣凝再煮如此三次再用酒煮三次以白如飴糖爲度凡用入石臼中別搗爲末不可曬焙亦不可單服塞實腸胃入門
松實
性溫味甘無毒主風痺虛羸少氣不足本草
松葉
主風濕瘡生毛髮安五藏不飢延年本草
松節
主百節風脚痺骨節痛釀酒療脚軟弱本草
松花
名松黃輕身療病卽花上黃粉勝皮葉及子本草
松根白皮
辟穀不飢益氣補五勞本草
松㶆音詣
主牛馬疥瘡燒松枝取汁也本草
松樹皮上綠衣
名艾蒳香一名狼苔合諸香燒之其煙不散團聚靑白可愛本草
槐實
性寒味苦酸鹹無毒主五痔火瘡除大熱療難産墮胎殺蟲去風治男女陰瘡濕痒及腸風能催生
十月上巳日採實和莢新盆盛以牛膽汁拌濕封口塗泥經百日取出皮爛爲水子如大豆紫黑色能疎導風熱入藥微炒有服法久服則令腦滿髮不白而長生一名槐角卽莢也本草
槐者虛星之精葉晝合夜開故一名守宮入門
槐枝
煮汁洗陰囊下濕痒燒灰揩齒去蚛本草
槐白皮
煮湯洗五痔及惡瘡疳䘌湯火瘡本草
槐膠
主急風口噤或四肢不收或破傷風口眼喎斜筋脈抽掣腰脊强硬雜諸藥用之本草
槐花
治五痔心痛殺腹藏蟲幷腸風瀉血幷赤白痢凉大腸熱微炒用一名槐鵝本草
枸杞子
性寒一云平味苦一云甘無毒補內傷大勞噓吸堅筋骨强陰療五勞七傷補益精氣易顔色變白明目安神令人長壽
一名地仙一名仙人杖處處有之春夏採葉秋採莖實久服之皆輕身益氣
嫩葉作羹茹食之甚佳色白無刺者良
莖名枸杞根名地骨枸杞當用梗皮地骨當用根皮枸杞子當用其紅實是一物有三用其梗皮寒根皮大寒子微寒性亦三等
陜西枸杞子如櫻桃全少核極有味本草
地骨皮
入足少陰經手少陽經治有汗骨蒸善解肌熱湯液
柏實
性平味甘無毒主驚悸安五藏益氣治風潤皮膚除風濕痺虛損吸吸興陽道益壽
此側葉子也九月結子候成熟收採蒸乾去殼用本草
令人潤澤美顔色耳目聰明則澤腎之藥也湯液
萬木向陽惟柏西向故字從白稟金之正氣木之最堅者實去殼取仁微炒去油用入門
葉
味苦辛性澁皆側向而生主吐血衄血痢血補陰之要藥四時各依方而採陰乾入藥蒸用本草
白皮
主火灼爛瘡長毛髮本草
茯苓
性平味甘無毒開胃止嘔逆善安心神主肺痿痰壅伐腎邪利小便下水腫淋結止消渴療健忘
仙經服食亦爲至要云其通神而致靈和魂而鍊魄明竅而益肌厚腸而開心調榮而理胃上品仙藥也善能斷穀不飢
生山中處處有之松脂入地千歲爲茯苓其抱根而輕虛者爲茯神二月八月採皆陰乾大如三四升器外皮黑細皺內堅白形如鳥獸龜鱉者良本草
有白赤二種白者入手太陰經足太陽經足少陽經赤者入足太陰經手太陽經少陰經又云色白者入壬癸色赤者入丙丁湯液
白色者補赤色者瀉本草
凡用去皮爲末水飛浮去赤膜曬乾用免致損目陰虛人勿用入門
茯神
性平味甘無毒療風眩風虛止驚悸治健忘開心益智安魂魄養精神安神定志主驚癎
茯苓乃採斫訖多年松根之氣所生蓋其氣味壹鬱未絶故爲是物其津氣盛者方發泄於外結爲茯苓雖有津氣而不甚盛止能結伏於本根故曰茯神本草
松木斫不再抽芽其根不死津液下流故生茯苓茯神因用治心腎通津液入門
琥珀
性平味甘無毒安五藏定魂魄殺精魅邪鬼治産後血疹痛利水道通五淋明目磨翳
如血色熟於布上拭摩吸得芥者爲眞凡用別搗如粉重篩用本草
茯苓琥珀皆自松出而所稟各異茯苓生成於陰琥珀生於陽而成於陰故皆治榮而安心利水入門
楡皮
性平味甘無毒性滑利主大小便不通利水道除腸胃邪熱消浮腫利五淋治不眠療齁
生山中處處有之二月採皮取白暴乾三月採實作醬食甚香美本草
酸棗仁
性平味甘無毒主煩心不得眠臍上下痛血泄虛汗益肝氣堅筋骨令人肥健又主筋骨風
生山中狀如大棗樹而不至高大其實極小八月採實取核本草
血不歸脾而睡臥不寧者宜用此大補心脾則血歸脾而五藏安和睡臥自安矣凡使破核取仁睡多則生用不得睡則炒熟再蒸半日去皮尖硏用入門
黃蘗
性寒味苦無毒主五藏腸胃中結熱黃疸腸痔療泄痢女子漏下赤白陰蝕瘡殺疳蟲疥癬治目熱赤痛口瘡除骨蒸勞熱
生山中處處有之五月六月採皮去皺麤暴乾本草
俗名黃柏鮮黃色厚者佳足少陰手厥陰本經藥足太陽引經藥也又瀉膀胱火亦治龍火有瀉火補陰之功
銅刀削去麤皮蜜水浸半日取出灸乾用又云入下部鹽酒炒火盛者童便浸蒸入門
銅刀切片蜜炒酒炒人乳汁炒童便炒或生用大治陰虛回春
根
名檀桓主心腹百病久服輕身延年本草
楮實
性寒味甘無毒主陰痿壯筋骨助陽氣補虛勞煖腰膝益顔色充肌膚明目
處處有之取皮以作紙者皮斑者是楮皮白者是穀又曰葉有瓣曰楮無瓣曰穀八月九月採實暴乾本草
水浸去浮酒浸蒸焙乾用入門
葉
主刺風身痒惡瘡生肌可作浴湯本草
樹皮
治水腫脹滿逐水利小便本草
楮紙
燒灰酒調服能止血暈血崩金瘡出血不止入門
乾漆
性溫味辛有毒消瘀血主女人經脈不通及疝瘕利小腸去蛔蟲破堅積止血暈殺三蟲治傳屍勞
漆桶中自然有乾者狀如蜂房孔孔隔堅若鐵石者爲佳入藥須擣碎炒令煙出不爾損人腸胃素畏漆者勿服本草
性畏漆者入鷄子淸和藥內用正傳
生漆
去長蟲久服輕身耐老仙方有服法
夏至後採取
漆性幷急凡取時須荏油解破
凡驗漆以物蘸起細而不斷斷而急收又塗於乾竹上蔭之速乾者幷佳本草
蟹黃能化漆爲水故解漆毒入門
五加皮
性溫一云微寒味辛苦無毒補五勞七傷益氣添精堅筋骨强志意男子陰痿女子陰痒療腰脊痛兩脚疼痺骨節攣急痿躄小兒三歲不能行服此便行走
生山野樹生小叢莖間有刺五葉生枝端如桃花有香氣三四月開白花結細靑子至六月漸黑色根若荊根皮黃黑肉白骨硬五月七月採莖十月採根陰乾本草
上應五車星精而生故葉五出者佳延年不老仙經藥也入門
蔓荊實
性微寒一云平味苦辛無毒主風頭痛腦鳴淚出明目堅齒利九竅長髭髮治濕痺拘攣去白蟲長蟲
蔓生莖高四五尺對節生枝葉如杏葉至秋結實如梧子許而輕虛八九月採本草
太陽經藥酒蒸曬搗碎用入門
辛夷
性溫味辛無毒主風頭腦痛面䵟通鼻塞涕出治面腫引齒痛明目生鬚髮作面脂生光澤
正月二月生花似着毛小桃子色白帶紫當未拆時取之已開者劣
北方地寒二月開花呼爲木筆南方地煖正月開花呼爲迎春
用時去心及外毛苞用之本草
桑上寄生
性平味苦甘無毒助筋骨益血脈充肌膚長鬚眉主腰痛治癰腫及金瘡療女子懷胎漏血能令胎牢固除産後餘疾及崩漏
生老桑樹上葉似橘而厚軟莖似槐枝而肥脆三四月開花黃白色六七月結實黃色如小豆大他木上皆有寄生惟桑上者入藥三月三日採莖葉陰乾
此物極難得眞或云斷其莖而視之其色深黃幷實中有汁稠粘者爲眞本草
桑根白皮
治肺氣喘滿水氣浮腫消痰止渴去肺中水氣利水道治咳嗽唾血利大小腸殺腹藏蟲又可縫金瘡
採無時出土者殺人初採以銅刀刮去上麤皮取其裏白暴乾東行根益佳本草
入手太陰經瀉肺氣之有餘利水生用咳嗽蜜蒸或炒用入門
葉
家桑葉煖無毒除脚氣水腫利大小腸下氣除風痛
葉椏者名鷄桑最佳夏秋再生葉爲上霜後採用本草
枝
春葉未開枝切炒煮湯飮治一切風療水氣脚氣肺氣咳嗽上氣消食利小便治臂痛療口乾卽桑枝茶也本草
椹
性寒味甘無毒主消渴利五藏久服不飢
黑椹桑之精英盡在於此本草
桑花
性暖無毒主鼻洪吐血腸風崩中帶下此桑樹皮上白蘚花也以刀削取炒乾用本草
桑柴灰淋汁
性寒味辛有小毒煮赤小豆作粥喫大下水脹本草
桑蠹蟲
主暴心痛金瘡肉生不足老桑樹中有之本草
柘木
性溫味甘無毒主風虛耳聾瘧疾煮汁堪染黃本草
䈽竹葉
性寒味甘一云苦無毒止咳逆上氣除煩熱止消渴壓丹石毒療風痙喉痺嘔吐主吐血熱毒風惡瘍殺小蟲
竹有䈽淡苦三種䈽竹體圓而質勁大者宜刺船細者可爲笛甘竹似篁而茂卽淡竹也苦竹有白有紫本草
䈽竹淡竹爲上苦竹次之入門
淡竹葉
性寒味甘無毒消痰淸熱主中風失音不語壯熱頭痛止驚悸溫疫狂悶治咳逆上氣孕婦眩暈倒地小兒驚癎天弔本草
苦竹葉
性冷味苦無毒治不睡止消渴解酒毒除煩熱發汗治中風失音本草
竹瀝
主暴中風胸中大熱止煩悶卒中風失音不語痰熱昏迷止消渴治破傷風及産後發熱小兒驚癎一切危急之疾
苦竹瀝療口瘡明目利九竅本草
竹瀝非薑汁不能行經竹瀝六分加薑汁一分用入門
取瀝法見雜方
竹實
生於竹林茂盛蒙密之中大如鷄子竹葉層層包裹味甘主通神明令心膈淸凉輕身益氣入門
一云狀如小麥堪可爲飯喫本草
竹根
煮湯服除煩熱止渴補虛下氣消毒又主風痓本草
竹茹
主嘔噦咳逆止肺痿吐唾血鼻衄崩中卽刮靑竹皮也本草
竹黃
卽竹節間黃白者味甘尤制丹石藥毒發熱本草
唐吳茱萸
性熱味辛苦有小毒主溫中下氣止痛心腹積冷絞痛諸冷實不消中惡心腹痛治霍亂吐瀉轉筋消痰破癥癖除濕血㿏痺療腎氣脚氣胃中冷氣
葉似椿闊厚紫色三月開花紅紫色七八月結實似椒子嫩時微黃至成熟則深紫九月九日採陰乾本草
入足太陰經少陰經厥陰經多食則令人氣塞口開目瞪湯液
色靑綠凡使湯浸去苦汁六七遍然後或鹽水或黃連水炒用
製法以熱湯同浸半日方炒各揀用之入門
我國惟慶州有之他處無俗方
根白皮
治喉痺咳逆止泄注療白癬殺三蟲
根東南行者爲勝道家去三屍方用之本草
葉
性熱治霍亂心腹痛內外腎釣痛鹽炒硏罯神驗本草
食茱萸
主冷痺腰脚軟弱起陽殺牙齒蟲痛及腸中三蟲惡蟲毒療腸風痔疾去虛冷療水氣
在處有之功用與吳茱萸同少爲劣爾顆粒大經久色黃黑乃是食茱萸顆粒緊小經久色靑綠卽是吳茱萸也本草
又云皮薄開口者食茱萸也本草
樹皮
殺牙齒蟲止痛本草
山茱萸
性微溫味酸澁無毒强陰益精補腎氣興陽道堅長陰莖添精髓煖腰膝助水藏止小便利老人尿不節除頭風鼻塞耳聾
在處有之葉似楡花白子初熟未乾赤色大如枸杞子有核亦可啖旣乾皮甚薄每一斤去核取肉皮四兩爲正
肉壯元氣秘精核能滑精故去之九月十月採實陰乾本草
酒浸去核慢火焙乾用一名石棗入門
唐杜仲
性平溫味辛甘無毒治腎勞腰脊攣痛脚中痠疼堅筋骨除陰下濕痒小便餘瀝益精氣能治腎冷䐴腰痛
狀如厚朴折之內有白絲相連者佳削去上皮橫理切令絲斷本草
削去麤皮切酥蜜炒或薑汁炒以絲斷爲度一名思仙木又名石思仙
唐蕤核
性微寒味甘溫無毒主明目目赤痛傷淚出目腫眥爛本草
去殼取仁湯泡去皮尖硏膏用紙壓去油用之入門
唐丁香
性溫味辛無毒溫脾胃止霍亂及腎氣奔豚氣冷氣腹痛陰痛壯陽煖腰膝療反胃殺酒毒消風毒諸腫除齒疳䘌能發諸香
有雌雄雄顆小雌顆大若欲使雄須去丁蓋免發背癰也
丁香中有麤大如山茱萸者俗呼爲母丁香氣味尤佳本草
形似釘入手太陰足陽明少陰經與五味子蓬朮同用治奔豚之氣湯液
鷄舌香
療口臭漢侍中應邵年老口臭帝賜鷄舌香含之
今人於丁香中大如棗核者呼爲鷄舌香堅頑枯燥了無香氣或云鷄舌香出崑崙交廣採百花釀之以成香故口含此香欲使氣芬芳耳本草
唐沈香
性熱味辛一云苦無毒主風水毒腫去惡氣止心腹痛益精壯陽治冷風麻痺霍亂吐瀉轉筋
生嶺南交廣土人見香木必以刀斫成坎經年得雨水所漬遂結香其堅黑中實無空心而沈水者爲沈香浮水者爲煎香煎香中形如鷄骨者爲鷄骨香形如馬蹄者爲馬蹄香雖沈水而有空心則是鷄骨也燔之極淸烈本草
沈香能養諸氣上而至天下而至泉用爲使湯液
入湯磨刺服入丸散別硏極細用入門
唐乳香
性熱一云溫味辛微毒主風水毒腫去惡氣止心腹痛疰氣療耳聾中風口噤婦人血氣治諸瘡令內消止大腸泄澼
生南海波斯國松樹脂也紫赤如櫻桃者爲上蓋薰陸之類也今人不復分別通謂乳香爲薰陸香耳
形如乳頭以粉紅透明者爲上本草
入藥微炒殺毒得不粘或搗碎紙包席下眠一宿別硏用入門
又云以竹葉包熨斗火熨乃硏細用直指
白膠香
性平味辛苦無毒主癮疹風痒齒痛
卽楓香脂也外科要藥也本草
唐藿香
性微溫味辛無毒療風水毒腫去惡氣止霍亂泊脾胃吐逆爲最要之藥本草
入手足太陰經止嘔吐發散風寒爲上湯液
苓藿虛燥古人乃以合熏香也本草
入藥水洗去土梗用葉入門
唐白檀香
性溫味辛無毒消熱腫治腎氣腹痛又主心腹痛霍亂中惡鬼氣殺蟲本草
樹如檀有黃白紫三種入手太陰經足少陰經通行陽明經引胃氣上升抑論諸香動火耗氣非冷氣不舒者不可輕服腦麝芳竄尤甚宜戒之入門
能調氣而淸香引芳香之物上行至極高之分最宜橙橘之屬佐以薑棗葛根豆蔲縮砂益智通行陽明之經湯液
紫檀香
性溫味辛無毒主惡毒風毒霍亂心腹痛中惡鬼氣一名紫眞檀本草
我國江原道多有之俗方
唐降眞香
性溫平無毒主天行時氣宅舍怪異燒之辟邪惡之氣
燒之引鶴降盤旋於上醮星辰度籙燒之功第一本草
唐蘇合香
性溫味甘無毒主辟惡殺鬼精物溫瘧蠱毒去三蟲令人無夢魘
中天竺出蘇合是諸香汁煎之非自然一物也今人用如膏油者極芬烈耳本草
唐金櫻子
性平溫味酸澁無毒療脾泄下利止小便利澁精氣止遺精泄精
其子有刺黃赤色形如小石榴九月十月半黃熟時採紅熟則却失本性本草
叢生於籬落山野間類薔薇有刺經霜方紅熟日用
唐檳榔
性溫一云寒味辛無毒除一切風下一切氣通關節利九竅消穀逐水除痰癖下水腫破癥結宣利五藏六府壅滯氣
生嶺南人啖之以當果實云南方地溫不食此無以禦瘴癘其實春生至夏乃熟然其肉極易爛先以灰汁煮熟因火焙乾始堪停久
小而味甘名山檳榔大而味澁名猪檳榔最小者名蒳子土人呼爲檳榔孫
尖長而有紫文者名曰檳圓而矮者名曰榔今不復細分但取如鷄心狀存坐正穩心不空破之作錦文者爲佳
取尖長者取其快銳速效之意本草
向陽者爲檳榔向陰者爲大腹子性沈有若鐵石之重白者味辛多散氣赤者味苦澁殺蟲入門
刀刮去底細切急治則生用經火則無力緩治則略炒或醋煮過入門
大腹皮
性微溫無毒下一切氣止霍亂通大小腸治痰隔醋心健脾開胃泄浮腫脹滿
大腹所出與檳榔相似但莖葉根幹小異幷皮收之本草
腹大而平者名大腹尖者名檳榔入門
鴆鳥多棲此樹上凡用皮先以酒洗仍以黑豆汁洗焙乾方可用本草
梔子
性寒味苦無毒主胸心大小腸大熱胃中熱氣心中煩悶去熱毒風利五淋通小便除五種黃病止消渴治口乾目赤腫痛面赤酒皰齄鼻白癩赤癩瘡瘍殺蟅蟲毒
葉似李而厚硬二三月開白花花皆六出甚芬香夏秋結實生靑熟黃中仁深紅九月採實暴乾
入藥用山梔子方書所謂越桃皮薄而圓小刻房七稜至九稜者爲佳本草
小而七稜者佳長大者亦可用但無力耳
入手太陰經治心煩懊憹不得眠能瀉肺中之火湯液
用仁去心胸熱用皮去肌表熱尋常生用虛火童便炒七次至黑色止血炒如墨凉肺胃酒泡用入門
唐龍腦香
性微寒一云溫平味辛苦無毒主內外障眼明目鎭心去目赤膚翳心腹邪氣風濕積聚去三蟲治五痔
出嶺南狀若梅花瓣者甚佳其淸香爲百藥之先然非常服之藥獨行則勢弱佐使則有功於茶亦相宜合糯米炭相思子貯之則不耗本草
卽婆律國杉木脂也腦乃流出香液也形似松脂作杉木氣明淨狀若梅花瓣者佳入藥別硏用入門
龍腦屬火世人誤以爲寒而不知其性散甚似乎寒耳人欲死者呑之氣卽散盡蓋芳之甚而散之速也
龍腦入腎治骨綱目
相思子出嶺南樹高丈餘子赤黑間者佳本草
今以黑大豆燈心草同貯亦不耗俗方
樟腦
乃樟木屑液造成治疥癬癩瘡作熱付之入香料一名昭腦入門
蕪荑
性平味辛無毒治腸風痔瘻惡瘡疥癬殺三蟲及寸白蟲
此山楡仁也氣膻者良三月採實陰乾本草
枳實
性寒一云微寒味苦酸一云苦辛無毒主皮膚苦痒除痰癖消脹滿心下痞痛消宿食
木如橘而小葉如棖多刺春生白花至秋結實七八月採暴乾
以翻肚如盆口脣狀須陳久者爲勝
古云橘渡淮爲枳又云江南爲橘江北爲枳今江南俱有橘枳江北有枳無橘此是別種非關變也本草
枳實瀉痰有衝墻倒壁之功水浸去瓤麩炒用入門
枳實不去瓤其效更速
莖皮
療水脹暴風骨節攣急本草
根皮
主五痔大便下血本草
唐枳殼
性寒一云微寒味苦酸一云苦辛無毒主肺氣咳嗽散胸中痰滯利大小腸消脹滿除關格壅塞消痰逐水破癥癖結氣除風痒麻痺去腸風痔腫
七八月採實暴乾以肉厚翻肚如盆口狀陳久者爲上本草
殼主高而實主下殼高主皮膚胸膈之病實低主心胃之病其主治大同小異湯液
枳卽橘屬水浸去瓤麩炒用入門
我國惟濟州有之名倭橘俗方
唐厚朴
性溫味苦一云辛無毒主積年冷氣腹中脹滿雷鳴宿食不消大溫胃氣止霍亂吐瀉轉筋消痰下氣厚腸胃治泄痢嘔逆去三蟲泄五藏一切氣
以肉厚色紫而潤者爲好薄而白者不堪用削去上甲錯皮以薑汁灸用或剉薑汁炒用不以薑製則戟人喉舌本草
苦茶
性微寒一云冷味甘苦無毒下氣消宿食淸頭目利小便止消渴令人少睡又解灸炒毒
樹小似梔子冬生葉早採爲茶晩採爲茗其名有五一曰茶二曰檟三曰蔎四曰茗五曰荈古人謂其芽爲雀舌麥顆言其至嫩卽臘茶是也採嫩芽搗作餠幷得火良
茗或曰荈葉老者也本草
入手足厥陰經飮之宜熱冷則聚痰久服去人脂令人瘦入門
蒙山茶性溫治病最好宜興茶陸安茶東白山茶神華山茶龍井茶閩臘茶蜀苦茶寶慶茶廬山雲霧茶俱以味佳得名
一人好食燒鵝不輟醫者謂其必生內癰後卒不病訪知此人每夜必啜凉茶一椀此其解毒食物
秦皮
性寒味苦無毒主肝中久熱兩目赤腫疼痛風淚不止除目中靑翳白膜洗眼益精明目療熱痢婦人帶下小兒癎熱
處處有之樹似檀葉細皮有白點而不麤錯皮有白點故俗呼爲白樳木二月八月採皮陰乾
取皮水漬便碧色書紙看靑色者眞也本草
蜀椒
性熱味辛有毒一云小毒溫中主皮膚死肌寒濕痺痛除六府寒冷鬼疰蠱毒殺蟲魚毒除齒痛壯陽止陰汗煖腰膝縮小便下氣
在處有之樹高四五尺似茱萸而小有鍼刺葉堅而滑四月結子無花但生於葉間如小豆顆而圓皮紫赤色八月採實陰乾一名川椒一名巴椒一名漢椒
蜀椒皮肉厚腹裏白氣味濃烈凡使須去目及閉口者勿用合口者殺人微火熬之令汗出乃有勢力舂之取紅末用本草
酒拌濕蒸入甕陰乾勿見風入門
椒目
性寒味苦無毒一云小毒治十二種水氣能行水利小便治水蠱本草
此藥只行滲道不行穀道所以下水最速
微炒用之入門
椒葉
性熱治奔豚伏梁氣及內外腎釣痛幷霍亂轉筋蒸熨之本草
秦椒又云
性溫味辛一云苦有毒主大風㿏痺堅齒髮明目療腹中冷痛止痢
秦地所出者故言秦椒樹葉及莖子都似蜀椒但味短實細色黃黑八九月採本草
出四川謂之蜀椒川椒出關陝謂之秦椒入門
紫葳
性微寒味酸一云甘無毒主婦人産乳餘疾崩中癥瘕血閉産後奔血不定及崩中帶下能養血安胎治酒㾴熱毒風刺利大小便
一名凌霄花在處有之初作藤蔓生依大木歲久延引至巓而有花其花黃赤色夏中乃盛採花乾用本草
凌霄花治血中痛之要藥也且補陰甚捷
莖葉
主痿蹶益氣健脚力本草
根
治熱風身痒風疹及瘀血帶下本草
唐胡桐淚
性大寒味鹹苦無毒主大毒熱心腹煩滿止風熱牙疼療牛馬急黃
形似黃礬而堅實有挾爛木者是西域胡桐樹脂也味苦鹹若入水便消
治口齒爲最要之藥又爲金銀銲藥能軟一切物本草
投少許於醋中便沸者是眞也本草
瘰癧結核非此不能除湯液
松煙墨
性溫味辛無毒主産後血暈崩中卒下血療金瘡止血生肌
墨松之煙也入藥須松煙墨方可久遠者佳本草
湯藥磨刺服丸散則火煆細硏用他墨光潤五香者勿用入門
唐猪苓
性平味甘苦無毒主腫脹腹滿利水道治淋療痎瘧
一名朱苓是楓樹苓其皮至黑作塊似猪屎故以名之肉白而實者佳二月八月採陰乾本草
入足太陽少陰經除濕比諸淡滲藥太燥亡津液無濕病勿服久服傷腎湯液
銅刀削去黑皮微焙乾用入門
白棘
性寒味辛無毒療丈夫虛損陰痿精自出補腎氣益精髓又主心腹痛癰腫潰膿止痛決刺結
一名棘鍼一名棘刺棘小棗也叢生花葉莖實都似棗而有赤白二種白者莖白如粉
有鉤直二種直者宜入補藥鉤者宜入癰腫藥
棘鍼採無時本草
唐烏藥
性溫味辛無毒治一切氣除一切冷主中惡心腹痛疰忤鬼氣療膀胱腎間冷氣攻衝背膂治霍亂及反胃吐食瀉痢癰癤疥癩止小便滑數婦人血氣痛小兒腹中諸蟲
生天台者爲勝白而虛軟以作車轂形如連珠狀者爲佳本草
入足陽明少陰經生嶺南者色褐而堅硬土産亦好去皮心略炒用或磨刺入湯服入門
唐沒藥
性平一云溫味苦一云辛無毒破癥結宿血止痛主打撲傷折筋骨瘀痛金瘡杖瘡諸惡瘡痔漏消腫毒卒下血去目中翳暈痛膚赤
似安息香其塊大小不定黑色硏細入藥或熱酒和服本草
波斯國松脂也破血消腫止痛爲瘡家奇藥也入門
安息香
性平味辛苦無毒主心腹惡氣鬼疰治邪氣魍魎鬼胎辟蠱毒瘟疫療腎氣霍亂治婦人血噤産後血暈
生南海刻其樹皮其膠如飴六七月堅凝乃取之似松脂黃黑色爲塊新者亦柔軟燒之通神辟衆惡本草
我國出濟州如膏油者名水安息香作塊者名乾安息香忠淸道亦有之俗方
松蘿
性平一云微熱味苦甘一云苦辛無毒主寒熱溫瘧能吐胸中客熱痰涎利水道去頭瘡消項上癭瘤除嗔怒邪氣令人得睡
一名女蘿松樹上寄生也五月採陰乾在松上者爲眞本草
衛矛
性寒味苦無毒一云小毒主蠱疰中惡腹痛除邪殺鬼及百邪鬼魅殺腹藏蟲通月經破癥結止血崩帶下産後瘀痛消風毒腫能落胎
一名鬼箭處處有之其幹有三羽狀如箭翎八月十一月十二月採削取皮羽用之本草
又名鬼箭羽人家多燔之以祛祟入門
海桐皮
性平一云溫味苦無毒主腰脚不遂麻痺疼痛赤白瀉痢治中惡霍亂療疳䘌疥癬牙齒痛及目赤除風氣
似梓白皮不拘時月採本草
我國惟濟州有之俗方
合歡皮
性平味甘無毒主安五藏利心志令人歡樂無憂
木似梧桐枝甚柔弱葉似皂莢槐等極細而繁密互相交結其葉至暮而合故一名合昏五月花發黃白色瓣上若絲茸然至秋而實作莢子極薄細不拘時月採皮及葉用又名夜合皮本草
主肺癰吐膿又殺蟲續筋骨消癰腫入門
養生論曰合歡蠲忿卽此也樹之階庭使人不忿入門
榮花樹皮卽夜合花根也回春
五倍子
性平味苦酸無毒主齒宣疳䘌肺藏風毒作皮膚瘡癬瘙痒膿水五痔下血不止小兒面鼻疳瘡大人口瘡
處處有之生膚木葉上七月結實無花其實生靑熟黃大者如拳內多蟲九月採子暴乾一名百蟲倉一名蚊蛤本草
剝去內蟲湯洗生用入丸藥略炒入門
唐天竺黃
性寒一云平味甘無毒治中風痰壅卒失音不語去諸風熱主小兒驚風天弔客忤癎疾療金瘡
生南海邊竹內塵沙結成如黃土着竹作片凉心去熱小兒病最宜一名竹膏本草
生天竺國竹內如黃土入門
唐密蒙花
性平一云微寒味甘無毒主靑盲膚翳赤脈多淚小兒瘡疹及疳氣攻眼
花細碎數十房成一朶冬生春開二三月採花暴乾本草
酒浸一宿候乾拌蜜蒸曬用入門
唐巴豆
性熱一云生溫熟寒味辛有大毒蕩鍊五藏六府開通閉塞利水穀道破癥瘕積聚痰癖留飮治十種水病除鬼疰蠱毒去惡瘡息肉墮胎殺蟲魚及斑猫毒又殺腹藏蟲
出巴蜀形似大豆最能瀉人新者佳得火良
其中一名江子顆小似棗核兩頭尖者勿用能殺人本草
斬關奪門之將不可輕用若急治爲水穀道路之劑去皮心膜油生用若緩治爲消堅磨積之劑換水煮五次或炒煙盡色紫黑硏用可以通腸可以止泄湯液
凡用去皮及心膜本草
皂莢
性溫味辛鹹有小毒通關節除頭風利九竅消痰涎止咳嗽療脹滿破堅癥能墮胎治中風口噤殺勞蟲
在處有之樹高枝間生大刺九月十月採莢陰乾
有長皂莢猪牙皂莢二種今醫家作疎風氣丸散多用長皂莢治齒及取積藥多用猪牙皂莢大抵性味不相遠
不蛀而肥者佳可爲沐湯去垢甚妙本草
引入厥陰經藥也去皮及子酥灸或蜜灸用入門
鐵碪以鍜金銀雖千百年不壞以槌皂莢則卽碎一名皂角
皂莢子
疎導五藏風熱壅滯又入治肺藥療大腸風秘炮核取中心嚼餌治膈痰呑酸本草
皂角刺
一名天丁凡癰疽未破者能開竅已破者能引藥達瘡處乃諸惡瘡及癘風要藥也入門
鬼皂莢
生澤畔如皂莢高一二尺可作浴湯去風瘡疥癬衣垢又沐頭長髮本草
唐訶子
性溫味苦一云酸澁無毒消痰下氣治肺氣喘急霍亂奔豚腎氣止瀉痢腸風瀉血崩中帶下破結氣心腹脹滿消食開胃療膈氣安胎
子似梔子皮肉相着七八月實熟時採六稜黑色肉厚者良一名訶梨勒
其子未熟時風飄墮者謂之隨風子暴乾收之彼人尤珍貴益小者益佳本草
此物能澁腸而又泄氣蓋其味苦澁故爾湯液
訶子以水濕麪包裹煨熟或酒浸蒸幷去核取肉焙乾用入門
柳花
性寒味苦無毒主風水黃疸面熱黑痂疥惡瘡金瘡止血治濕痺
柳花卽初發時黃蘂也及其花乾絮方出謂之柳絮收之貼灸瘡及爲裀褥子乃飛絮絮之下連小黑子因風而起其子極細入池塘化爲浮萍本草
楊與柳不相似楊葉圓闊而赤枝條短硬柳葉狹長靑綠枝條長軟本草
枝
主齒痛風熱腫痒可作浴湯膏藥牙齒病爲最要之藥本草
木中蟲屑
主風瘙痒癮疹本草
葉
主丁瘡湯火瘡毒入腹熱悶治傳屍骨蒸勞下水氣
煎膏續筋骨長肉止牙痛本草
赤檉
一名雨師今河邊小楊莖赤葉細所謂赤柳主疥癬及一切惡瘡本草
唐練實
性寒味苦無毒主溫病傷寒大熱煩狂利水道殺三蟲疥瘍
一名金鈴子一名川練子一名苦練子木高丈餘葉密如槐而長三四月開花紅紫色芬香滿庭實如彈丸生靑熟黃十二月採實本草
入心經主上下部腹痛及諸疝湯液
酒浸濕蒸軟剝取肉去皮核曬乾用入門
根
性微寒味苦微毒殺諸蟲利大腸
有雌雄雄者根赤無子有大毒服之令人吐不止雌者根白有子微毒藥用當取雌者本草
皮一兩入糯米五十粒煎煮殺毒入門
我國惟濟州有之他處無俗方
樗根白皮
性凉味苦有小毒主赤白久痢腸滑及痔疾腸風瀉血不住殺口鼻中疳蟲去疥䘌主鬼疰傳屍蠱毒下血能縮小便
樗與椿大抵相類但樗木臭而疎椿木實而葉香幷採無時
又云椿樗皆臭但一種有花結子一種無花不結子世以無花不實木身大幹端直者爲椿椿用根葉其有花而莢木身小幹多迂矮者爲樗樗用根葉莢
樗一名虎目樹以葉脫處有痕如目也本草
性凉而燥須炒用或塗蜜灸用
服此忌油膩熱麪毒物本草
椿木葉
味苦有毒主洗瘡疥風疽
根皮一名苦木瘡性溫主疳䘌又止瀉澁精氣本草
郁李仁又名
性平味苦辛無毒主通身浮腫利小便治腸中結氣關格不通通泄膀胱五藏急痛宣腰脚冷膿消宿食下氣
處處有之枝條花葉皆若李惟子小若櫻桃赤色而味甘酸微澁核隨子熟六月採實幷根用一名車下李本草
去殼湯浸去皮尖雙仁蜜水浸一宿硏用入門
一名千金藤破血潤燥正傳
根
主齒痛齒根腫齲堅齒去白蟲煎湯含漱本草
唐沒食子
性溫一云平味苦無毒主赤白痢腸滑治陰瘡陰汗小兒疳痢能黑鬚髮
一名無食子圓如彈丸色微黑皮無孔者入藥本草
凡使勿犯銅鐵炒硏細用入門
唐雷丸
性寒味苦鹹有小毒殺三蟲及寸白蟲去蠱毒竹之苓也
色白者善醋浸炮去黑皮焙用入門
橡實
性溫味苦澁無毒主下痢厚腸胃肥健人澁腸止瀉充飢禦歉
橡實櫟木子也處處有之其實爲皂斗槲櫟皆有斗而以櫟爲勝不拘時採皮幷實用入藥幷炒
柞也櫟也杼也栩也皆橡櫟之通名也本草
橡殼
卽斗也止腸風崩中帶下冷熱瀉痢堪染皂幷染鬚髮令黑本草
櫟樹皮
性平味苦無毒主水痢消瘰癧除惡瘡及瘡中風露腫痛者本草
槲若
性平味甘苦無毒療血痢主痔止渴取葉灸用若卽葉也
樹皮味苦澁除蠱及瘻治惡瘡
與櫟相類亦有斗但小不中用不拘時採用本草
白楊樹皮
性冷味苦一云酸無毒主毒風脚氣腫去風痺消撲損瘀血作痛療折傷血瀝痛煎膏可續筋骨
處處有之木身微白故曰白楊葉面靑背白體圓蔕弱微風大搖古人多種於墟墓間本草
唐蘇方木
性平一云寒味甘鹹無毒治婦人血氣心腹痛及産後血脹悶欲死女子血噤失音消癰腫撲損瘀血排膿止痛能破血
一名蘇木今人用染色者本草
酒煮去皮節用入門
桐葉
性寒味苦無毒主惡蝕瘡着陰
桐有四種靑桐無子梧桐皮白葉靑有子白桐有花與子堪作琴瑟者崗桐似白桐惟無子藥中所用是白桐也本草
白桐二月開淡紅花結子可作油入門
桐子似蔓荊子而稍大靑綠色俗方
桐皮
主五痔殺三蟲治五淋沐頭去風生髮本草
桐油
性冷微毒付惡瘡疥鼠咬瘡取桐子笮取油也本草
唐胡椒
性大溫味辛無毒下氣溫中去痰除藏府中風冷止霍亂心腹冷痛及主冷痢殺一切魚肉鱉菌蕈毒
出南方形如鼠李子調食用之向陽者爲胡椒向陰者爲蓽澄茄硏末入藥一名浮椒本草
蓽澄茄
性溫味辛無毒主下氣消食治霍亂泄瀉肚腹痛幷腎氣膀胱冷能染髮及香身
生南海嫩胡椒也似梧桐子及蔓荊子而微大靑時就樹採摘有柄麤而蔕圓是也本草
去柄酒浸蒸半日杵細用入門
無患子皮
性平有小毒主澣垢去面䵟喉痺
子中仁燒令香辟惡氣其子如漆珠僧家貫之爲念珠紫紅色小者佳昔有神巫以此木爲棒擊鬼殺之故名曰無患本草
我國惟濟州有之俗方
唐益智子
性溫味辛無毒主遺精縮小便攝涎唾益氣安神調諸氣
形大如棗皮白中仁黑核細者佳本草
服之益人智慧故名主君相二火入手足太陰足少陰經本脾經藥也治脾胃寒邪以鹽煎煖胃固精入門
牛李子
性微寒味苦有小毒主寒熱瘰癧能下血除疝瘕冷氣治水腫脹滿
一名鼠李子生野道邊木高七八丈枝葉如李而不澤至秋結實狀若五味子生於條上四邊生則靑熟則紫黑色成穗至秋葉落子尙在枝實熟時採日乾用之酒蒸本草
小兒瘡疹能起發最妙錢氏
根汁
空心服治脊骨疳口含治齒䘌本草
樹皮
主諸瘡除身皮熱毒本草
丁公藤
性溫味辛無毒主風血補衰老起陽强腰脚除痺變白排風邪
一名南藤莖如馬鞭有節紫褐色葉如杏葉而尖採無時漬酒服本草
解叔謙母病禱神遇異人得服此藥卽此也南史
樺木皮
性平味苦無毒主黃疸及乳癰肺風瘡小兒瘡疹
今之裝弓樺皮也木似山桃皮有花紋北來者佳本草
唐木鼈子
性溫味甘無毒消結腫惡瘡肛門痔腫婦人乳癰
木實也形似鼈故以爲名去殼剉麩炒用本草
唐釣藤
性寒一云平味苦一云甘無毒主小兒十二驚癎及客忤胎風專治驚熱
葉細莖長節間有刺若釣鉤者是也本草
唐棕櫚皮
性平無毒止鼻洪吐血腸風赤白痢及婦人崩中帶下
木皮也形如馬鬃赤黑色燒存性用本草
木槿
性平無毒止腸風瀉血及痢後渴
處處有之作飮服令人得睡採無時本草
花
性凉無毒治赤白痢及腸風瀉血宜炒用
作湯代茶喫治風本草
唐芫花
性溫味辛苦有毒一云大毒治心腹脹滿去水腫寒痰喜唾療咳嗽瘴瘧蠱毒治癰腫惡瘡風濕殺蟲魚肉毒
正二月花發紫碧色葉未生時收花日乾
凡使醋炒用不可近眼本草
楸木皮
性小寒味苦無毒殺三蟲及皮膚蟲煎膏付惡瘡疽瘻癰腫下部疳䘌除膿血生肌膚長筋骨本草
處處有之多生山中採無時木性堅硬可爲器用俗方
唐石南葉
主筋骨皮膚風養腎强陰療脚弱
此藥生終南山石上如枇杷葉無毛猪脂炒用入門
唐大風子
性熱味甘主癘風疥癩瘡癬殺蟲多服燥痰傷血
入丸藥去殼紙槌去油外塗帶油入門
唐血竭
主一切惡瘡疥癬療金瘡止血定痛生肌但性急不可多用反能引膿
一名麒麟竭乃麒麟樹之津液結成色紅凡使味微鹹甘作梔子氣嚼之不爛如蠟者佳味鹹甚作腥氣者非也別硏入藥用入門
紫礦
治濕痒瘡疥癬
亦木脂液結成形若爛石與血竭同條而功效全別入門
白蠟
生肌止血定痛接骨續筋補虛止咳止瀉潤肺藏厚腸胃殺勞蟲
一名蟲蠟冬靑樹上細蟲食樹液而成者屬金專稟收斂堅凝之氣外科之要藥也得合歡皮良入長肉膏神效入門
在處有之濟州尤多産作燭明淨甚佳勝蜜蠟俗方
玉部
凡四種
唐玉屑
味甘平無毒除胃中熱喘息煩滿止渴屑如麻豆服之
玉可以烏米酒及地楡酒化之爲水亦可以葱漿水消之可餌屑如麻豆服則滓穢當完出也
玉屑一升地楡草一升稻米一升取白露三升同置銅器中煮米熟絞取汁玉屑化爲水名曰玉液所謂神仙玉漿也本草
唐玻瓈
性寒一云冷味辛無毒安心止驚悸明目磨翳障
此西國之寶也佛經云七寶謂金銀瑠璃車渠馬腦玻瓈眞珠是也本草
入藥細硏水飛用入門
唐珊瑚
性平味甘無毒鎭心止驚明目去目翳止鼻衄製法同上
生大海水底有枝幹如樹狀色紅潤漁人網得之本草
眞珠
性寒無毒鎭安心神明目駐顔色療耳聾治手足皮膚逆臚
生於大海蚌蛤之中石決明亦有之入藥須用新完未經鑽綴者爲佳
入藥須久硏如粉方堪服餌本草
石部
凡五十五種
唐朱砂
性微寒一云凉味甘無毒一云微毒主百病養精神安魂魄益精神明目悅澤人面通血脈鎭心安神殺精魅邪惡鬼中惡心腹痛除疥瘻諸瘡去息肉潤心肺久服通神明不老輕身神仙
一名丹砂生符陵山谷又生辰州故亦名辰砂採無時以光明瑩澈碎之嶄巖作墻壁又似雲母片可析者佳凡砂之絶好者爲光明砂
但宜生使煉服少有不作疾一人服伏火丹砂數粒發大熱數夕而斃生朱砂初生小兒便可服之因火力所變便至殺人可不謹歟本草
細硏水飛灰椀內鋪厚紙滲乾用入門
積混元氣一千年初胎名玄水二千年名玄珠三千年方成水銀帶靑色屬木四千年方成朱砂色赤屬火至六千年七千年方成顆塊五行相類
雲母
性平味甘無毒主五勞七傷虛損少氣安五藏益子精明目補中止痢
在處有之以色白明透輕薄如蟬翼者爲上本草
火煆紅醋淬七次硏水飛曬乾更硏如粉入藥入門
石鍾乳
性溫味甘無毒補五勞七傷安五藏利九竅補虛損明目益精强陰治下焦傷竭脚弱疼冷
生深山石穴中形如冬月簷氷通明輕薄如鵝翎管色白者爲佳
須細硏水飛更硏三晝夜如衣魚粉便堪入藥本草
凡石藥冷熱皆有毒正宜斟酌內經曰石藥之氣悍不可久服明矣
凡言石藥卽石鍾乳也古人多餌之入門
礬石
性寒一云凉味酸澁無毒消痰止痢療陰蝕惡瘡去鼻中息肉治急喉閉堅骨齒主瘰癧鼠瘻疥癬
卽今白礬也白色光明者佳細硏入瓦罐中火煆半日色白如粉者名枯礬通治諸瘡去惡生肌之妙劑也惟化痰生用又有綠礬黑礬紅礬
白礬水化書紙上纔乾水不能濡故知其性却濕治涎本草
綠礬
性凉無毒治喉痺蚛牙口瘡及惡瘡疥癬多入咽喉口齒藥
一名靑礬乃銅之精液火煆醋淬三次用乃抑肝助脾之藥也又云醋製以平肝入門
黑礬
又名皂礬療疳䘌染鬚髮藥用之入門
紅礬
卽靑礬火煆者亦名礬紅治黃疸入門
唐空靑
性寒味甘酸無毒主靑盲耳聾益肝氣療目熱赤痛去膚翳止淚出治內障眼去翳障爲最要之物使瞳人破者再得見物
空靑色靑大者如鷄子或如楊梅故別名楊梅靑其殼厚如荔枝殼內有漿酸甜能點多年靑盲內障其殼又可磨翳
其腹中空破之有漿者絶難得本草
曾靑
性小寒味酸無毒養肝膽治寒熱治目痛止淚出與空靑同山療體相似其形小連珠相綴腹不空爲曾靑本草
唐石膽
性寒味酸辛有毒主金瘡陰蝕瘡下石淋散癥積療蚛牙息肉鼠瘻惡瘡破熱毒
一名膽礬以深碧色通明淸亮者爲上吐風痰最快本草
唐雄黃
性平寒味甘苦有毒主中惡腹痛鬼疰殺精物惡邪氣療鼠瘻惡瘡疽痔死肌疥癬䘌瘡去鼻中息肉及絶筋破骨殺百蟲毒勝五兵解藜蘆毒尤制蛇虺毒
又云佩雄黃鬼神不敢近入山林虎狼伏涉大川毒物不敢傷
純而無雜不挾石赤如鷄冠光明燁燁者乃可用又云可以㶸蟲死者爲眞
精明者爲雄黃外黑者爲熏黃瘡疥用之本草
産山之陽者爲雄産山之陰者爲雌赤如鷄冠明澈者佳細硏水飛入藥入門
雌黃
主惡瘡疥癩火煆候冷細硏用入門
滑石
性寒味甘無毒主泄澼女子乳難癃閉利小便蕩胃中積聚通九竅六府津液去留結止渴除煩熱心燥偏主五淋及難産治乳癰利津液
凡滑石似氷白靑色畵石上有白膩文者爲眞本草
入足太陽經治前陰不利滑以利竅湯液
入足陽明經白色者佳硏細水飛用凡用必以甘草和之入門
我國出忠州者可用俗方
禹餘粮
性寒平味甘無毒主赤白痢血閉癥瘕小腹痛治崩中及痔瘻等疾
一名太一餘粮形如鵝鴨卵外有殼重疊內有黃細末如蒲黃輕敲便碎兼重重如葉子雌黃火煆醋淬七次細末水飛用之本草
紫石英
性溫味甘辛無毒補心氣不足定驚悸安魂魄養肺氣鎭下焦止消渴女子絶孕無子散癰腫令人悅澤
其色淡紫瑩澈隨其大小皆五稜兩頭如箭鏃所在有之煮水飮之煖而無毒比白石英其力倍矣本草
入手少陰足厥陰經火煆醋淬七次硏細水飛用石英有五色惟白紫二種入藥入門
唐赤石脂
性大溫味甘酸辛無毒主腹痛下痢赤白止小便利補五藏虛乏養心氣明目益精療癰疽瘡痔女子崩中漏下産難胞衣不出
以色理鮮膩以舌舐之粘着者爲佳本草
有赤白二種赤入丙小腸白入庚大腸經云澁可去脫赤脂爲收斂之劑
火煆通赤放冷細硏水飛三次曬乾用入門
石硫黃
性大熱味酸有毒主心腹積聚邪氣冷癖腰腎久冷冷風頑痺脚冷疼弱無力堅筋骨壯陽道除頭禿惡瘡下部䘌瘡殺疥癬蟲
以色如鵝子初出殼者爲眞謂之崑崙黃其赤色者名石亭脂本草
色黃瑩淨者佳凡使熔化入麻油中或入童便中浸七日細硏水飛用以雀腦髓拌之則不臭入門
石膏
性寒味辛甘無毒主時氣頭痛身熱三焦大熱皮膚熱口乾舌焦咽熱止消渴解肌發汗能瀉胃火
石膏生於石傍如碁子白徹最佳自然明瑩如玉細理白澤者良黃者令人淋本草
入手太陰經少陽經足陽明經治足陽明經中熱發熱惡熱燥熱日晡潮熱自汗湯液
搗硏成粉以生甘草水飛過曬乾用或火煆硏水飛用入門
方解石
性大寒味苦辛無毒主胃中留熱黃疸此石性冷療熱不減石膏
與石膏大體相似方解石不生石傍端然獨處大如升小者如拳破之皆方解療風去熱雖同而解肌發汗不如石膏
細硏水飛用或火煆硏本草
磁石
性寒味辛鹹無毒養腎藏强骨氣益精除煩療耳聾通關節消癰腫鼠瘻頸核喉痛鍊水飮之令人有子
色黑堅重能懸吸鍼虛連三四爲佳吸鐵虛連十數鍼乃至一二斤刀器回轉不落者爲眞本草
火煆紅醋淬九次細硏水飛用或煉汁飮之入門
磁石之力全者可引數斤之鐵於器物之外此物類相感也正理
磁石毛
磁石中有孔孔中黃赤色其上有細毛性溫味鹹無毒毛色輕紫石上皸澁可吸連鍼鐵俗謂熁鐵石養腎益氣補塡精髓腎虛耳聾目昏功用更勝
磁石毛鐵之母也取鐵如母之招子焉燒赤醋淬硏細水飛用本草
唐陽起石
性溫味鹹無毒破子藏中血癥瘕結塊腹痛無子陰痿不起療男子莖頭寒陰下濕痒去臭汗消水腫令人有子本草
能助人陽氣形如狼牙色白明瑩者佳火煆醋淬七次細硏水飛用此雲母根也入門
唐寒水石
性寒味辛甘無毒主五藏伏熱胃中熱身熱煩滿皮中如火燒止渴消水腫
一名凝水石一名鵲石色如雲母可析者良鹽之精也本草
火煆細硏水飛用入門
唐密陀僧
性平味鹹辛有小毒主久痢五痔金瘡面上瘢䵟
出鍊銀礦灰池中椎破如金色者佳本草
外付生用內服火煆黃色細硏用入門
朴硝
性大寒味苦鹹有小毒治腹脹大小便不通女子月候不通通泄五藏百病六府積聚
一名硝石朴掃得地霜一煎而成未經再煉故曰朴硝其味酷澁可以熟生牛馬皮故亦曰皮硝
能化七十二種石爲水故曰硝石本草
硝石者硝之總名也不經火者謂之生硝朴硝經火者謂之盆硝芒硝古人用辛今人用鹹湯液
芒硝
性大寒味鹹有小毒主五藏積聚破癥瘕通五淋利大小便腹中痰實傷寒內熱胃閉及黃疸消瘰癧去漆瘡能破血墮胎通女子月經閉
取朴硝以煖水淋汁煉之減半投於盆中經宿而有細芒生乃芒硝也亦名盆硝本草
馬牙硝
性大寒味甘無毒除五藏積熱伏氣去眼赤腫障翳澁痛
亦出於朴硝煎煉而凝破之作四五稜白色瑩澈以其形類故呼爲馬牙硝又名英硝本草
玄明粉
性冷味辛甘無毒治心熱煩躁膈上虛熱破五藏宿滯癥結本草
煉法冬月取朴硝和蘿葍各一斤同煮蘿葍熟爲度取出以紙濾過露一宿結成靑白塊子每一斤入甘草生熟二兩爲末攪勻聽用入門
其性和緩老弱人應用硝者宜以玄明粉代之湯液
風化硝
治一切痰火取朴硝以沸湯浸化用絹濾過盛瓦盆中懸井中經宿結成牙子瑩白如水晶可用否則再化再濾直至瑩白爲度却取硝爲末置竹箕內單紗掩之置通風處兩月乃化再硏入藥入門
焰硝
煉朴硝取精訖其凝結在下如石者精英旣去但餘滓而已故功力亦緩惟能發煙火本草
燒之成焰能發煙火故又曰焰硝三硝本一物主治相同
凡硝入湯藥先安盞內乃灌藥湯承熱攪服入門
唐鵬砂
性煖一云溫平味苦辛無毒消痰止嗽破癥結治喉痺
一名蓬砂治咽喉最爲要切其狀甚光瑩亦有大塊者南蕃者色褐味和效速西戎者色白味焦功緩本草
食鹽
性溫味鹹無毒殺鬼蠱邪疰毒氣主中惡心痛止霍亂心腹卒痛療下部䘌瘡吐胸中痰癖宿食滋五味多食則傷肺喜咳煎湯淋洗諸瘡消腫毒
煎煉海水而成雪白者佳
西北人少食多壽而少病東南人好食少壽而多病然以浸魚肉則經久不敗以沾布帛則易致腐爛各有所宜也本草
五味中惟鹽不可缺然少服不服爲好若病嗽及水腫者全禁
凡使炒赤或水飛用不可過多入門
鹽精
性寒味鹹苦無毒除風冷磨塗腫毒漬湯洗眼皆效
生積鹽倉中靑黑色一名泥精蓋太陰玄精石之類也本草
唐太陰玄精石
性寒味鹹無毒主心腹諸疾下氣除熱
色靑形如龜背者良硏細水飛曬乾用入門
唐靑鹽
性寒味鹹無毒止心腹痛助水藏益精氣除諸血疾
以靑黑色形塊方稜明瑩者佳硏水飛曬乾用入門
唐靑礞石
治食積不消留滯在藏府宿食癥塊小兒食積羸瘦得䃃砂巴豆大黃三稜良本草
色靑堅硬有小金星性好沈墜得焰硝能利濕熱痰積從大腸而出取礞石與焰硝等分入罐內鹽泥固濟火煆一日取出細硏如粉用入門
唐花蘂石
主金瘡止血又療産婦血暈瘀血
一名花乳石體堅重色如硫黃於黃石中間有淡白點以此得花之名此藥能化血爲水本草
治金瘡破瘀血合硫黃同煉服之或只用大火煆淬別硏極細用之急則刮末付之入門
唐䃃砂
性熱味辛酸有毒破癥瘕積聚瘀血爛胎除宿冷去惡肉生好肌柔金銀可爲銲藥
一名北庭砂色黃白形如牙硝光淨者良此本攻積聚之物熱而有毒多食腐壞人腸胃生用則化人心爲血固非久餌之物本草
凡用須細硏水飛過入磁器中重湯煮令自乾以殺其毒用之入門
唐砒礵
性煖味苦酸有毒主諸瘧風痰在胸膈可作吐藥又療齁䶎截痰瘧然有大毒不可輕服
一名信石能辟蚤蝨入藥須醋煮殺毒乃可用本草
色黃赤明澈如乳尖長者佳盛瓦罐固濟火煆半日取出甘草水浸半日拭乾硏用入門
代赭石
性寒一云平味苦甘無毒殺精物惡鬼女子漏下赤沃帶下百病止吐衄血腸風痔瘻月經不止崩中除血痺血瘀止瀉痢尿血遺尿起陰痿療金瘡長肉能墮胎
一名血師出代郡赤紅靑色如鷄冠有澤染爪甲不渝者良塊上文如浮漚丁者謂之丁頭代赭最勝
塗牛馬辟疫本草
入手少陰經足厥陰經卽今好赤土也火煆醋淬七次硏粉水飛曬乾用入門
唐不灰木
性大寒主熱疿瘡色靑白如爛木燒之不燃蓋石類也或云卽滑石根也要燒成灰斫破以牛乳煮了更以黃牛糞燒之便成灰本草
石灰
性溫味辛有毒主疽瘍疥瘙惡瘡癩疾瘑癬白瘢癧瘍瘢疵痔瘻癭贅疣子諸瘡療髓骨疽殺痔蟲去黑子蝕惡肉除粉刺治産後陰戶不合療金瘡止血生肌能墮胎
一名惡灰採石靑白色者作竈燒灰以水沃之卽熱蒸而解末矣本草
火煆石而成灰水解者力劣風中自解者力大雷公云醋浸一宿火煆令腥穢氣出存性硏細用入門
唐石燕
性凉無毒止消渴主淋及難産手執之卽産
形如蜆蛤凝强似石火煆醋淬硏細用本草
唐石蟹
主癰腫漆瘡靑盲目淫膚翳
海蟹年深水沫相着仍化爲石每遇海潮風漂出爲人所得細硏水飛用之入門
唐爐甘石
治眼疾爲君
輕白如羊腦不夾石者佳盛砂罐蓋口炭火中煆令通赤以童便淬之九次細硏水飛用入門
唐鵝管石
主肺寒久嗽痰氣壅滯
性平味甘無毒形如鵝管色白火煆細硏用入門
唐蛇含石
性冷味甘無毒主心痛疰忤石淋産難小兒驚癎
一名蛇黃蛇蟄時黃土也火煆醋淬水飛用入門
水泡石
性平無毒止渴治淋去目中翳膜
一名浮石水泡歲久成石硏細水飛用之本草
淋石
性煖無毒主石淋及噎食吐食
此乃患石淋人或於尿中出者形如小石非他物也候出收取待病發水磨服之本草
唐無名異
味甘平無毒主金瘡折傷內損止痛生肌肉
狀如黑石炭嚼之如餳本草
烏古瓦
性寒無毒止消渴屋上年深者良本草
今人取千年瓦燒熨冷痺有效俗方
白磁屑
性平無毒主帶下白崩滅瘢痕本草
古磚
主久患白痢膿泄下婦人帶下五色亦主小腹多冷火燒熨之妙本草
白麥飯石
卽麤理黃石今之造磨磑石也火燒醋淬有屑落醋中硏塗發背癰神良外科
大凡石角多主癰疽本草
水中石子
主食魚膾腹中脹滿成瘕痛悶飮食不下日漸瘦取石火燒淬水取飮本草
金部
凡三十三種
唐金屑
性平一云寒味辛有毒生者有毒熟者無毒主鎭精神安魂定魄鎭心益五藏添精補髓治五藏風癎失志療小兒驚
百鍊者堪入藥生者有毒殺人
醫家所用皆鍊熟金箔及以水煎金器取汁用之固無毒矣
本經不曰金而更加屑字者蓋須烹鍊鍛屑爲箔方可入藥本草
世間萬物不能壞者惟黃金一物耳金者五行之極五行相生至金而極天一生水水生木木生火火生土土生金金最後生備五行之氣造化之功用全矣金之爲寶熔之得水擊之得火其柔象木其色象土水火土木四性具備歷萬年而不朽經百煉而愈堅實剛健純陽之至寶也正理
金畏水銀黃金得水銀而變白得火則回其本色參同
銀屑
性平味辛有毒主安五藏定心神止驚悸除邪氣治小兒驚癎癲疾狂走之病
方家用銀屑當取見成銀箔用之
金銀屑幷破冷除風
銀惡錫本草
唐水銀
性寒味辛有毒安心鎭神除風主疥癬瘑瘻痂瘍白禿一切惡瘡墮胎下死胎
一名汞出於丹砂卽姹女也殺金銀銅錫毒
水銀得鉛則凝得硫黃則結倂棗肉硏之則散灌屍中則令屍後腐得紫河車則伏以金銀銅鐵置其上則浮銅得之則明
入耳則能蝕腦至盡入肉則令百節攣縮以金物火灸熨之水銀當出蝕金候金色白者是也
水銀過服令人痿躄中其毒則須飮酒幷肥猪肉鐵漿可解之本草
形如水色白如銀出於丹砂其法作爐置砂於中下承以水上覆以器外加火煆養則煙飛着上水銀流於下色微紅入門
消水銀時飛着釜上灰名曰汞粉俗呼爲水銀灰本草
水銀去虱最妙俗方
輕粉
性冷味辛有毒通大腸付小兒疳幷瘰癧殺惡瘡疥癬蟲療鼻上酒㾴風瘡瘙痒
一名汞粉一名水銀粉亦名膩粉或曰峭粉飛煉水銀而成製法見雜方醫家下膈最爲要藥
輕粉下涎藥及小兒涎潮瘈瘲多用然不可過多多則傷人本草
雖善治瘡能傷胃故動搖齒齦或至墮落醫鑑
銀硃
亦水銀升者殺瘡蟲去腦虱熏癩風瘡能收水去毒一名水花硃入門
唐靈砂
性溫味甘無毒主一切痼冷五藏百病墜痰涎益氣力通血脈明目止煩辟惡定心藏之怔忡久服令人心靈
一名二氣砂煉法水銀三兩硫黃一兩細硏先炒作靑砂頭後入水火旣濟爐抽之如束鍼紋者成就也本草
唐黃丹
性微寒一云凉味辛無毒鎭心安神主驚癎癲疾除毒熱驚悸狂走療吐逆反胃止吐血及嗽治金瘡及湯火瘡染鬚可煎膏止痛生肌
一名鉛丹卽黃丹也又名鉛華生於鉛本草
炒鉛作丹其色黃故曰黃丹入藥炒令色變爲紫色細硏水飛二遍用之入門
鉛
性凉味甘無毒鎭心安神主反胃嘔噦及蛇蝎咬毒本草
鉛錫俱稟北方壬癸陰極之精性濡滑而多陰毒過服傷人心胃入藥以鐵銚熔化瀉新瓦上濾去渣脚二三次取淨用入門
古人名金爲黃金銀爲白金銅爲赤金鉛爲靑金鐵爲黑金本草
鉛霜
性冷無毒消痰止驚悸解酒毒治熱涎塞胸膈煩悶中風痰實及小兒驚風
一名鉛白霜其法取鉛雜水銀十五之一合煉作片置醋甕中密封經久成霜刮取用之本草
鉛粉
性寒一云凉味辛無毒主伏屍毒螫殺三蟲去鱉瘕療惡瘡墮胎療癥瘕積聚止久痢成疳及癰腫瘻爛
卽今化鉛所作胡粉也一名定粉一名光粉一名瓦粉本草湯液
胡粉卽眞鉛粉也出韶州者名韶粉出定州者名定粉總名光粉性滯故可澁腸止痢省翁
鉛灰
治瘰癧其法取鉛三兩鐵器熬之久當有脚如黑灰取此灰猪脂調付本草
錫
性寒有小毒主癭瘤鬼氣疰忤
卽白鑞也錯爲末和靑木香付瘡腫惡毒本草
赤銅屑
性平味苦微毒治風眼明目接骨銲齒療女人血氣心痛又主腋臭黑鬚髮本草
赤銅爲佳其法取打銅器上起薄皮硏爲末水飛取淨用局方
銅靑
性平微毒明目去膚赤息肉治婦人血氣心痛
一名銅綠生熟銅皆有靑靑卽銅之精華銅器上綠色者是也能吐痰涎本草
水洗淨細硏水飛慢火熬乾用入門
銅鏡鼻
性冷味酸微毒主女子血閉癥瘕絶孕及産後餘疹刺痛
古鑑亦主一切邪魅女人鬼交及蠱毒小兒驚癎又催生治暴心痛幷燒赤淬酒中溫飮之
百蟲入人耳中取鏡當耳敲之自出本草
古文錢
性平明目去翳障療風赤眼及婦人橫逆産心腹痛五淋月隔
卽靑銅錢也火燒通紅醋淬用之本草
自然銅
性平一云凉味辛無毒安心止驚悸療折傷散血止痛排膿消瘀血續筋骨
在處有之不從礦煉故號自然銅接骨續筋最佳本草
採得之方圓不定其色靑黃如銅燒之起靑焰如硫黃臭凡使火煆醋淬九次水飛用入門
自然銅世以爲接骨之藥然火煉有毒不可多用戒之
生鐵
性微寒治癎疾鎭心療癬及惡瘡疥蜘蛛咬及脫肛能黑鬚髮
初鍊去礦用以鑄成器物者爲生鐵是鐺釜之類皆煮汁或燒淬取汁用本草
柔鐵
性平味辛無毒主堅肌耐痛
一名熟鐵再三銷拍可以作鐷者凡單言鐵者皆柔鐵也本草
鋼鐵
味甘無毒主金瘡煩滿胸膈氣寒食不下
以生熟相雜和用以作刀劒鋒刃者爲鋼鐵本草
鐵屑
性平味辛無毒主驚邪癲癎小兒客忤又主鬼打鬼疰邪氣及風痙幷煮澄淸飮之又腋氣炒熨之本草
鍜鑕下打落細皮屑也本草
鐵液
性平味辛甘無毒治心驚邪一切毒蛇蟲及蠶漆咬瘡腸風痔漏脫肛諸惡瘡痂疥幷染鬚髮令黑
取鍜家砧上打落細皮屑水漬日久取汁用堪染皂一名鐵落本草
鐵華粉
性平味鹹無毒安心神堅骨髓强志力除風邪延年變白
以鐵拍作片段鹽水洒之置醋甕中百日後鐵上生衣刮取細硏合和諸藥爲丸散
諸鐵無正入丸散惟煮汁用華粉則入藥一名鐵胤粉本草
鐵粉
性平味鹹無毒安心神堅骨髓除百病變白令體健能食
以鐵華粉入火飛煉者爲鐵粉本草
鐵爇
主惡瘡蝕䘌金瘡手足皸折瘰癧毒腫殺蟲染鬚髮令黑
以竹木爇火於刀斧刃上燒之津出如漆者是也一名刀煙及熱未凝時塗之
又塗諸瘡令入水不爛本草
鍼砂
性平無毒療積聚染鬚髮令黑堪染白爲皂
作鍼家磨鑢細末謂之鍼砂火煆醋淬硏飛爲粉功同鐵粉本草
入藥用潔淨者醋浸撈起曬乾再用醋慢火炒二三遍紫色爲度入門
鐵精
性平微溫明目療驚悸定心氣治小兒風癎陰㿉脫肛
鍜竈中飛出如塵紫色而輕虛者爲鐵精能化銅可以磨瑩銅器本草
鐵漿
性平味辛無毒鎭心主癲癎發熱狂走六畜癲狂又療蛇犬虎狼毒刺惡蟲毒
取鐵浸水經久色靑沫出卽堪染皂者爲鐵漿能解諸毒入腹本草
以生鐵漬水日取飮之日久生黃膏尤勝令人輕健入門
馬㗸鐵
性平無毒主難産小兒癎
此馬勒口鐵也作醫工鍼甚妙本草
車轄鐵
主喉痺及喉中熱塞燒淬飮汁本草
鑰匙鐵
治婦人血噤失音衝惡又治弱房人煎湯飮本草
故鋸鐵齒
主誤呑竹木入咽喉不出者火燒淬酒飮之本草
鐵斧
性溫味辛無毒主喉痺及産後血瘕腹痛燒赤投酒中飮之無斧用鐵秤錘本草
鍼灸篇
鍼灸
製九鍼法
內經曰虛實之要九鍼最妙者爲其各有所宜也註云熱在頭身宜鑱鍼分肉氣滿宜圓鍼脈氣虛少宜鍉鍼瀉熱出血發泄痼病宜鋒鍼破癰腫出膿血宜鈹鍼調陰陽去暴痺宜圓利鍼治經絡中痛痺宜毫鍼痺深居骨解腰脊節腠之間者宜長鍼虛風舍於骨解皮膚之間者宜大鍼此之謂各有所宜也
鍼形有九敍之于左
一曰鑱鍼
長一寸六分頭大末銳主瀉陽氣靈樞
平半寸長一寸六分頭大末銳主熱在頭分易老
二曰圓鍼
長一寸六分鍼如卵形揩摩分間不得傷肌肉以瀉分氣靈樞
鋒如卵形肉分氣病宜用此易老
三曰鍉鍼
長三寸半鋒如黍粟之銳主按脈勿陷以致其氣易老
脈氣虛少者宜此易老
四曰鋒鍼
長一寸六分刃三隅以發痼疾易老
瀉熱出血發泄痼疾易老
五曰鈹鍼
長四寸廣二分半末如劒鋒以取大膿易老
一名破鍼用以破癰腫出膿血易老
六曰圓利鍼
長一寸六分大如釐且圓且銳中身微大以取暴氣易老
尖如毫且圓利調陰陽去暴氣易老
七曰毫鍼
長三寸六分尖如蚊蝱喙靜以徐往微以久留以取痛痺易老
尖如蚊蝱喙調經絡去痛痺易老
八曰長鍼
長七寸鋒利身薄可以取遠痺易老
鋒利故取痺深居骨解腰脊節腠之間者易老
九曰大鍼
長四寸尖如挺其鋒微圓以瀉機關之水易老
一名焠鍼取風虛舍于骨解皮膚之間者易老
鍊鍼法
取久用馬㗸鐵作鍼最妙精要
煮鍼取烏頭巴豆肉各一兩麻黃五錢木鱉子肉十箇烏梅五箇右將鍼藥同入銀石器內水煮一日出洗之再用止痛藥沒藥乳香當歸花蘂石各半兩又如前水煮一日取出以皂角水洗之再於犬肉內煮一日仍用瓦屑打磨淨端直菘子油塗之常近人氣爲妙得效
四時鍼法
春氣在經脈夏氣在孫絡長夏氣在肌肉秋氣在皮膚冬氣在骨髓中是故邪氣者常隨四時之氣血而入客也必從其經氣辟除其邪則亂氣不生反之則生亂氣相淫倂焉內經
病有浮沈刺有淺深各至其理無過其道過之則內傷不及則生外壅壅則邪從之淺深不得反爲大賊內動五藏後生大病內經
春夏刺淺秋冬刺深者蓋春夏陽氣在上人氣亦在上故當淺刺之秋冬陽氣在下人氣亦在下故當深取之也難經
鍼刺淺深法
足陽明刺深六分留十呼足太陽刺深五分留七呼足少陽刺深四分留五呼足太陰刺深三分留四呼足少陰刺深二分留三呼足厥陰刺深一分留二呼手之陰陽其受氣之道近其氣之來疾其刺深者皆無過二分其留皆無過一呼靈樞
凡上體及當骨處鍼入淺而灸宜少凡下體及肉厚處鍼可入深灸多無害入門
火鍼法
性畏艾灸者當用火鍼以鍼置火中令熱刺之卽火鍼也資生
凡諸穴忌灸之處以鍼置火中令熱繆刺之卽效乃知火不負人之說資生
內經有燔鍼法卽火鍼也內經
點穴法
凡點穴時須得身體平直四肢無令拳縮坐點無令俛仰立點無令傾側若孔穴不正則徒燒肌肉虛忍痛楚無益於事千金
凡點穴坐點則坐灸立點則立灸臥點則臥灸坐立皆宜端直若一動則不得眞穴入門
古者用繩度量繩多出縮取穴不準今以薄竹片點量分寸療病準的亦有用蠟紙條量者但薄篾易折蠟紙亦粘手惟取稻稈心量却易尤勝於用紙之伸縮也資生
人有老少體有長短膚有肥瘦皆須精思商量準而折之又以肌肉文理節解縫會宛陷之中及以手按之病者快然如此子細安詳用心者乃得眞穴耳千金
吳蜀多行灸法有阿是穴之法言人有病卽令捏其上若果當其處不問孔穴下手卽得便快卽云阿是灸刺皆驗入門云天應穴是也資生
量分寸法
取病人男左女右中指第二節內度兩橫紋相去爲一寸應取穴及作炷分寸幷依此法局方
取男左女右手中指第二節內度兩橫文相去爲一寸是謂同身寸療病多愈今以爲準銅人曰取中指內文爲一寸內經曰同身寸是也資生
竇漢卿同身寸法以中指大指相屈如環取內側交兩角爲一寸
取中指內側爲同身寸者大法也若取頭部膺腧部背部腹部同身寸外又各有活法不可執一也綱目
手足部幷用同身寸取之神應
頭部寸
前髮際至後髮際折作十二節爲一尺二寸
前髮際不明者取眉心上行三寸後髮際不明者取大椎上行三寸前後髮際不明者共折作一尺八寸神應
頭部橫寸以眼內眥角至外眥角爲一寸幷用此法
神庭至曲差曲差至本神本神至頭維各一寸半自神庭至頭維共四寸半神應
膺腧部寸
兩乳橫折作八寸幷用此法取之自天突至膻中直折作六寸八分下行一寸六分爲中庭上取天突下至中庭共折作八寸四分神應
背部寸
大椎穴下至尾骶骨共二十一椎通折作三尺
上七椎每椎一寸四分一釐共九寸八分七釐
中七椎每椎一寸六分一釐十四椎前與臍平共二尺一寸一分四釐
下七椎每一寸二分六釐
背第二行挾脊各一寸半除脊一寸共折作四寸分兩傍
背第三行挾脊各三寸除脊一寸共折作七寸分兩傍神應
腹部寸
自中行心蔽骨下至臍共折作八寸人若無心蔽骨者取岐骨下至臍心共折作九寸
臍中至毛際橫骨折作五寸取之
膺部腹部橫寸幷用乳間八寸法取之神應
人身尺寸
人有長七尺五寸者髮以下至頤一尺
結喉至𩩲骬鳩尾骨也一尺三寸
𩩲骬至天樞八寸
天樞穴名至橫骨六寸半
橫骨至內輔上廉一尺八寸
內輔上廉至下廉三寸半
內輔下廉至內踝一尺三寸
內踝至地三寸
又膝膕至跗屬一尺六寸
跗屬至地三寸
又肩至肘一尺七寸
肘至腕一尺二寸半
腕至中指本節四寸
本節至末四寸半靈樞
一夫法
凡量一夫之法覆手倂舒四指對度四指上下節橫過爲一夫也資生
製艾法
艾葉主灸百病三月三日五月五日採葉暴乾以覆道者爲佳經陳久方可用入門
端午日日未出時於艾中以意求其似人者輒採之以灸殊有效又云三月三日艾用灸極妙類聚
取陳久黃艾葉不以多少入臼內用木杵輕搗令熟以細篩隔去靑滓再搗再篩直至柔細黃熟爲度用之局方
艾熟搗去靑取白入硫黃揉之用尤妙入門
作艾炷法
艾炷根下廣三分長亦三分若減此則不覆孔穴不中經脈火氣不行亦不能除病强壯人亦可稍增令大小兒則可如小麥大或如雀糞大局方
艾炷依小竹筯頭作之其病脈麤細狀如巨線但令當脈灸之艾炷雖小亦能愈疾如腹內疝瘕痃癖氣塊伏粱等疾惟須大艾炷也入門
取火法
古來用火灸病忌八般木火松木柏木竹木楡木桑木棗木枳木橘木今則不用木火只以淸油點燈燈上燒艾莖點灸兼滋潤灸瘡至愈已來且無疼痛用蠟燭更佳
又火珠耀日以艾承之遂得火出此火灸病爲良次有火照耀日以艾引之便得火出此火亦可火照卽火鏡也局方
凡取火者宜敲石取火今人以鐵鈍刀擊石先以紙灰爲火丸在下承之亦得火可用資生
下火灸時法
凡下火灸時皆以日正午以後乃可下火灸之之時謂陰氣未至灸無不着午前平旦穀氣虛令人癲眩不得鍼灸愼之愼之其大法如此卒急者不可用此例也若遇陰雨風雪暫時且停候待淸明乃可灸之灸時不得傷飽大飢飮酒食生冷硬物及思慮愁憂嗔怒呼罵喪葬嘆息一切不祥忌之大吉千金
灸法
治病大法冬宜溫及灸仲景
凡病藥之不及鍼之不到必須灸之入門
靈樞曰陷下則灸之東垣云陷下者皮毛不任風寒知陽氣下陷也
又曰陷下則徒灸之徒灸謂不鍼只灸也綱目
經云陷下則灸之者天地間無他惟陰與陽二氣而已陽在外在上陰在內在下今言陷下者陽氣下陷入陰血之中是陰反居其上而覆其陽脈證俱見寒在外者則灸之內經云北方之人宜灸焫爲冬寒太旺伏陽在內皆宜灸之東垣
虛者灸之使火氣以助元陽也實者灸之使實邪隨火氣而發散也寒者灸之使其氣之復溫也熱者灸之引鬱熱之氣外發火就燥之義也入門
頭面諸陽之會胸膈二火之地不宜多灸背腹雖云多灸陰虛有火者不宜惟四肢穴最妙入門
凡灸當先陽後陰言從頭向左而漸下次後從頭向右而漸下乃先上後下也千金
先灸於上後灸於下先灸於少後灸於多明堂
灸則先陽後陰先上後下先少後多入門
壯數多少法
着艾一炷如人丁壯之力故謂之壯
凡頭頂止於七壯至七七壯而止
鳩尾巨闕雖是胸腹穴灸不過四七壯若灸多令人永無心力如頭上穴若灸多令人失精神臂脚穴若灸多令人血脈枯渴四肢細而無力旣失精神又加細瘦卽令人短壽資生
四肢但去風邪不宜多灸七壯至七七壯止不得過隨年數資生
凡小兒七日以上周年以下不過七壯炷如雀屎資生
發灸瘡法
凡着灸療病雖然數足若不得瘡發膿出其疾不愈如灸瘡不發取故履底炙令熱熨之三日卽發膿出自然愈疾局方
又取赤皮葱三五莖去其靑於煻灰火中煨熟拍破熱熨灸瘡十餘遍三日自發膿出卽愈局方
凡着艾灸得瘡發所患卽差不得瘡發其疾不愈灸後過數三日不發可於瘡上再灸兩三壯卽發資生
療灸瘡法
凡着灸治病纔住火便用赤皮葱薄荷煎湯溫溫淋洗灸瘡令驅逐風氣於瘡口內出兼令經脈往來不滯於瘡下若灸瘡退痂後取東南桃枝及靑嫩柳枝等分煎湯溫洗灸瘡能護灸瘡中諸風若瘡內黑爛潰者加胡荽煎洗自能生好肉若疼痛不可忍加黃連煎洗立有神效局方
凡貼灸瘡春用柳絮夏用竹膜秋用新綿冬用兎腹下白細毛猫兒腹下毛更佳資生
灸瘡不差牛屎燒熱灰付之
白茅香花搗付之
楸葉或根皮搗爲末付之本草
灸瘡久不合黃連甘草節白芷黃丹香油同煎膏貼之
灸瘡腫痛取薤白切與猪脂及苦酒浸經宿微火煎去滓付之
伏龍肝煮水令熱淋漬之本草
灸瘡出血不止藍靑布燒灰付之
鱧腸草搗付之
百草霜蚌粉爲末乾糝本草
灸瘡久不差宜用內托黃芪元止痛生肌散諸方
內托黃芪元
治鍼灸傷經絡流膿不止久不差黃芪八兩當歸三兩肉桂木香乳香沈香各一兩右爲末以菉豆粉四兩薑汁煮糊和丸梧子大熟水下五七十丸得效
止痛生肌散
治同上牡蠣粉五錢寒水石煆滑石各二錢右爲末先以藥水洗後糝之資生
調養法
凡灸預却熱物服滋腎藥及灸選其要穴不可太過恐氣血難當灸氣海及煉臍不可臥灸素火盛者雖單灸氣海亦必灸三里瀉火灸後未發不宜熱藥已發不宜凉藥常須調護脾胃竢其自發不必外用藥物發時或作寒熱亦不可妄服藥餌落痂後用竹膜紙貼三五日次以麻油水粉煎膏貼之膿多者一日一易膿少者兩日一易使膿出多而疾除也務宜撙節飮食戒生冷油膩魚鰕筍蕨量食牛肉少鷄長肉時方可量用猪肚老鴨之類謹避四氣七情六慾入門
灸後忌食猪魚酒麪動風生冷等物鷄肉最毒而房勞尤甚也
亦忌飮水及將水濯手足資生
鍼灸不可幷施
內經言鍼而不灸灸而不鍼庸醫鍼而復灸灸而復鍼後之醫者不明軒岐之道鍼而復灸灸而復鍼者有之殊不知書中所言某穴在某處或鍼幾分或灸幾壯此言若用鍼當用幾分若用灸當用幾壯謂其穴灸者不可復鍼鍼者不可復灸矣今之醫者凡灸必先灸三壯乃用鍼復灸數壯謂之透火艾之說是不識書中軒岐之旨也神應
昔宏綱先生嘗言惟腹上用鍼隨灸數壯以固其穴他處忌之云此亦醫家權變之說也神應
問鍼經云卽靈樞經也鍼幾分灸幾壯鍼訖而後灸何也曰鍼則鍼灸則灸若鍼而不灸若灸而不鍼綱目
灸而勿鍼鍼而勿灸鍼經爲此常丁寧庸醫鍼灸一齊用徒施患者炮烙刑入門
不耐鍼灸
帝問曰鍼石火焫之痛何如少兪曰人之骨强筋弱肉緩皮膚厚者耐痛帝曰其耐火焫者何以知之少兪曰加以黑色而美骨者耐火焫帝曰其不耐鍼石之痛者何以知之少兪曰堅肉薄皮者不耐鍼石之痛也靈樞
用鍼須合天時
天溫日明則人血淖液而衛氣浮故血易瀉氣易行天寒日陰則人血凝澁而衛氣沈月始生則血氣始精衛氣始行月廓滿則血氣實肌肉堅月廓空則肌肉減經絡虛衛氣去形獨居是以因天時而調血氣也是以天寒無刺天溫無凝月生無瀉月滿無補月廓空無治是謂得時而調之故日月生而瀉是謂藏虛月滿而補血氣揚溢絡有留血命曰重實月廓空而治是謂亂經陰陽相錯眞邪不別沈以留止外虛內亂淫邪乃起內經
鍼補瀉法
必先度其形之肥瘦以調其氣之虛實實則瀉之虛則補之必先去血脈而後調之無問其病以平爲期內經
補虛者必先捫而循之切而散之推而按之彈而怒之抓而下之通而取之外引其門以閉其神呼盡納鍼靜而久留以氣至爲故候吸引鍼氣不得出各在其處推闔其門令神氣存大氣留止命曰補
瀉實者吸則納鍼無令氣忤靜以久留無令邪布吸則轉鍼以得氣爲故候呼引鍼呼盡乃去大氣皆出故命曰瀉內經
知爲鍼者信其左不知爲鍼者信其右當刺之時必先以左手厭按其所鍼滎腧之處彈而怒之爪而下之其氣之來如動脈之狀順鍼而刺之得氣因推而納之是謂補動而伸之是謂瀉難經
補者隨經脈推而納之左手閉鍼孔徐出鍼而疾按之瀉者迎經脈動而伸之左手閉鍼孔疾出鍼而徐按之隨而濟之是謂補迎而奪之是謂瀉難經
刺虛者須其實刺實者須其虛解云刺實須其虛者爲鍼陰氣隆至鍼下寒乃去鍼也刺虛須其實者爲鍼陽氣隆至鍼下熱乃去鍼也註云要以氣至而有效也內經
候氣有二一曰邪氣二曰穀氣邪氣來也緊而疾穀氣來也徐而和緊而疾者補而未實瀉而未虛也徐而和者補而已實已當作易瀉而已虛也
脈實者深刺之以泄其氣脈虛者淺刺之使精氣無得出以養其脈獨出其邪氣也靈樞
左手重而切按欲令氣散右手輕而徐入不痛之因也綱目
用鍼宜審逆順
帝曰形氣之逆順奈何岐伯曰形氣不足病氣有餘是邪勝也急瀉之形氣有餘病氣不足急補之形氣不足病氣不足此陰陽俱不足也不可刺之刺之重不足重不足則陰陽俱竭血氣皆盡五藏空虛筋骨髓枯老者絶滅壯者不復矣形氣有餘病氣有餘此謂陰陽俱有餘也急瀉其邪調其虛實故曰有餘者瀉之不足者補之此之謂也靈樞
刺不知逆順眞邪相薄滿而補之則陰陽四溢腸胃充郭肝肺內䐜陰陽相錯虛而瀉之則經脈空虛血氣枯竭腸胃㒤僻皮膚薄着毛腠夭焦予之死期故曰用鍼之要在于知調陰與陽調陰與陽精氣乃光合形與氣使神內藏故曰上工平氣中工亂脈下工絶氣危生故曰下工不可不愼也靈樞
五奪勿用鍼瀉
帝曰何謂五奪岐伯曰形肉已脫是一奪也大失血之後是二奪也大汗出之後是三奪也大泄之後是四奪也新産下血之後五奪也皆不可鍼瀉靈樞
鍼法有瀉無補
鍼刺雖有補瀉之法予恐但有瀉而無補焉經謂瀉者迎而奪之以鍼迎其經脈之來氣而出之固可以瀉實也謂補者隨而濟之以鍼隨其經脈之去氣而留之未必能補虛也不然內經何以曰無刺熇熇之熱無刺渾渾之脈無刺漉漉之汗無刺大勞人無刺大飢人無刺大渴人無刺新飽人無刺大驚人又曰形氣不足病氣不足此陰陽皆不足不可刺刺之則重竭其氣老者絶滅壯者不復矣若此等語皆有瀉無補之謂也凡虛損危病久病俱不宜用鍼入門
灸補瀉法
灸法有補瀉火若補火艾滅至肉若瀉火不要至肉便掃除之用口吹之風主散故也
以火補者毋吹其火須自滅也以火瀉者疾吹其火傳至艾須其火滅也靈樞
鍼灸禁忌
凡鍼刺之禁
新內勿刺已刺勿內
已刺勿醉已醉勿刺
新怒勿刺已刺勿怒
新勞勿刺已刺勿勞
已飽勿刺已刺勿飽
已飢勿刺已刺勿飢
已渴勿刺已刺勿渴
大驚大恐必定其氣乃刺之
承車來者臥而休之如食頃乃刺之出行來者坐而休之如行十里久乃刺之靈樞
無刺大醉令人氣亂無刺大怒令人氣逆無刺大勞人無刺新飽人無刺大飢人無刺大渴人無刺大驚人內經
微數之脈愼不可灸因火爲邪則爲煩逆追虛逐實血散脈中火氣雖微內攻有力焦骨傷筋血難復也
脈浮應以汗解用火灸之則邪無從出因火而盛從腰以下必重而痺名曰火逆
脈浮熱甚而反灸之此爲實實虛虛因火而動必咽燥吐唾血仲景
鍼要得術
五藏之有疾也譬猶刺也猶汚也猶結也猶閉也善用鍼者取其疾也猶拔刺也猶雪汚也猶解結也猶決閉也疾雖久猶可畢也言不可治者未得其術也靈樞
寒與熱爭能合而調之虛與實隣知決而通之左右不調犯而行之上氣不足推而揚之下氣不足積而從之陰陽皆虛火自當之靈樞
鍼有上工中工
上工治未病中工治已病者何謂也曰所謂治未病者見肝之病則知肝當傳之於脾故先實其脾氣無令得肝之邪也故曰治未病焉中工見肝之病不曉相傳但一心治肝故曰治已病也難經
鍼入着肉
帝曰鍼入而肉着者何也岐伯曰熱氣因于鍼則鍼熱熱則肉着于鍼故堅焉靈樞
十二經脈流注腧穴
十二經者手三陽手三陰足三陽足三陰合爲十二經也
節之交三百六十五會所言節者神氣之所遊行出入也非皮肉筋骨也又曰神氣者正氣也神氣之所遊行出入者流注也井滎腧經合者本輸也靈樞
十二經一脈也略爲十二分而已也東垣
手太陰肺經流注
手太陰之脈起於中焦中府穴下絡大腸環循胃口上膈屬肺從肺系橫出腋下天府穴下循臑內肩下臂上通名曰臑行少陰心主之前下肘中臂上臑下接處曰肘卽尺澤穴循臂內臑下掌上名曰臂臂有二骨上骨下廉入寸口經渠穴太淵穴上魚循魚際魚際穴出大指之端少商穴其支者列缺穴從腕後直出次指內廉出其端交入手陽明是動則病肺脹滿膨膨而喘咳缺盆中痛甚則交兩手而瞀此謂臂厥是主肺所生病者咳嗽上氣喘喝煩心胸滿臑臂內前廉痛厥掌中熱氣盛有餘則肩背痛風寒汗出中風小便數而欠氣虛則肩背痛寒少氣不足以息盛者寸口大三倍於人迎虛者則寸口反小於人迎也靈樞
每朝寅時從中府起循臂下行至少商穴止入門
手太陰肺經左右凡二十二穴
少商二穴
在手大指端內側去爪甲角如韭葉手太陰脈之所出爲井鍼入一分留三呼瀉五吸禁不可灸銅人
出血以瀉諸藏之熱靈樞
以三稜鍼刺之微出血泄諸藏熱溱
咽中腫塞水粒不下鍼之立愈資生
魚際二穴
在手大指本節後內側散脈中手太陰脈之所流爲滎鍼入二分留三呼禁不可灸入門
太淵二穴
一名太泉在手掌後橫文頭陷中一云在魚後一寸陷者中手太陰脈之所注爲腧鍼入二分可灸三壯銅人
經渠二穴
在寸口脈中手太陰脈之所行爲經鍼入二分留三呼禁不可灸灸之則傷人神銅人
列缺二穴
在去腕側上一寸五分以手交叉中指末兩筋兩骨罅中手太陰絡別走陽明鍼入二分留三呼瀉五吸可灸七壯資生
孔最二穴
在側腕上七寸宛宛中手太陰之郄鍼入三分可灸五壯銅人
尺澤二穴
在肘約文中銅人
肘中之動脈也又云肘中約文上動脈中綱目
在臂屈伸橫文中筋骨罅陷中又云肘中約上兩筋動脈中資生
手太陰脈之所入爲合鍼入三分可灸五壯銅人
一云不宜灸入門
俠白二穴
在天府下在肘上五寸動脈中鍼入三分可灸五壯銅人
天府二穴
在腋下三寸臑臂內廉動脈中擧手以鼻取之鍼入三分留三呼禁不可灸銅人
雲門二穴
在巨骨下挾氣戶傍二寸陷中動脈應手擧臂取之銅人
在人迎下第二骨間相去二寸四分資生
可灸五壯鍼入三分刺深則使人氣逆故不宜深刺甲乙
中府二穴
肺之募也一名膺中腧在雲門下一寸陷中乳上三肋間動脈應手仰而取之手足太陰之會也鍼入三分留三呼可灸五壯銅人
手陽明大腸經流注
手陽明之脈起於大指次指之端外側商陽穴循指上廉本節前二間穴本節後三間穴出合谷兩骨之間合谷穴上入兩筋之中陽谿穴循臂上廉偏歷穴入肘外廉曲池穴上循臑外前廉上肩出髃骨之前廉肩髃穴上出柱骨之會上天鼎穴下入缺盆絡肺下膈屬大腸其支者從缺盆上頸貫頰入下齒中還出挾口交人中穴名左之右右之左上挾鼻孔迎香穴自此交入足陽明是動則病齒痛䪼腫是主津所生病者目黃口乾鼽衄喉痺肩前臑痛大指次指痛不用氣有餘則當脈所過者熱腫虛則寒慄不復盛者人迎大三倍於寸口虛者人迎反小於寸口也靈樞
卯時自少商穴起至迎香穴止入門
手陽明大腸經左右凡四十穴
商陽二穴
一名絶陽在手大指次指外側去爪甲角如韭葉手陽明脈之所出也爲井鍼入一分留一呼可灸三壯銅人
二間二穴
一名間谷在手大指次指本節前內側陷中手陽明脈之所流爲滎鍼入三分留三呼可灸三壯銅人
三間二穴
一名少谷在手大指次指本節後內側陷中手陽明脈之所注爲腧鍼入三分留三呼可灸三壯銅人
合谷二穴
一名虎口在手大指次指岐骨間陷中銅人
在手大指次指兩骨罅間宛宛中動脈應手資生
手陽明脈之所過爲原鍼入三分留六呼可灸三壯
姙婦不可刺損胎氣銅人
陽谿二穴
一名中魁在手腕中上側兩筋間陷者中手陽明脈之所行爲經鍼入三分留七呼可灸三壯銅人
偏歷二穴
在腕中後三寸手陽明絡別走太陰鍼入三分留七呼可灸三壯銅人
溫留二穴
一名逆注一名池頭在腕後小士五寸大士六寸銅人
在腕後五寸六寸間資生
手陽明郄鍼入三分可灸三壯銅人
大士小士卽大人小兒也綱目
下廉二穴
在輔骨下去上廉一寸銅人
在曲池前五寸兌肉分外斜入門
鍼入五分留五呼可灸三壯銅人
上廉二穴
在三里下一寸銅人
在曲池前四寸入門
其分獨抵陽明之會外斜綱目
鍼入五分可灸五壯銅人
三里二穴
在曲池下二寸銅人
按之肉起銳肉之端綱目
鍼入二分可灸三壯銅人
曲池二穴
在肘外輔骨屈肘曲骨之中銅人
在肘外輔屈肘兩骨中文頭盡處以手拱胸取之入門
手陽明脈之所入爲合鍼入五分留七呼可灸三壯靈樞
肘髎二穴
在肘大骨外廉近大筋陷中可灸三壯鍼入三分銅人
五里二穴
在肘上三寸行向裏大脈中央可灸十壯禁不可鍼銅人
內經曰大禁二十五在天府下五寸註云五里穴也大禁者禁不可刺也
迎之五里中道而止五至而已五往而藏之氣盡矣故五五二十五而竭其輸矣此所謂奪其天氣也故曰闚門而刺之者死於家中入門而刺之者死於堂上傳之後世以爲刺禁靈樞
臂臑二穴
在肘上七寸䐃肉端平手取之手陽明絡鍼入三分可灸三壯銅人
在肩髃一夫兩筋兩骨罅陷宛中平手取之不得拏手令急其穴卽閉宜灸不宜刺資生
肩髃二穴
一名中肩井一名扁骨在肩端兩骨間陷者宛宛中擧臂取之銅人
在膊骨頭肩端兩骨間資生
鍼入六分留六呼刺則泄肩臂熱氣可灸七壯至二七壯若灸偏風不遂至七七壯止
唐庫狄欽患風痺手不得伸甄權鍼此穴立愈銅人
巨骨二穴
在肩端上行兩叉骨罅間陷中鍼入一寸半可灸五壯銅人
天鼎二穴
在側頸缺盆直扶突後一寸銅人
在頸缺盆氣舍後一寸五分綱目
鍼入三分可灸三壯銅人
迎香二穴
一名衝陽在禾髎上一寸鼻孔傍五分鍼入三分留三呼禁不可灸銅人
扶突二穴
一名水穴在人迎後一寸五分銅人
在氣舍後一寸五分綱目
在曲頰下一寸仰而取之入門
鍼入三分可灸三壯銅人
禾髎二穴
一名長頻直鼻孔下挾水溝傍五分鍼入二分禁不可灸銅人
足陽明胃經流注
足陽明之脈起於鼻之交頞中傍約太陽之脈下循鼻外迎香穴入上齒中還出挾口環脣下交承漿穴名却循頤後下廉出大迎穴名循頰車穴名上耳前過客主人穴名循髮際至額顱其支者從大迎前下人迎穴名循喉嚨入缺盆下膈屬胃絡脾其直者從缺盆下乳內廉下挾臍入氣衝中穴名其支者起胃下口循腹裏下至氣衝中而合以下髀關穴名抵伏兎穴名下入膝臏中腿下脛上接處曰膝臏謂膝之蓋骨也下循䯒外廉卽上廉下廉解谿穴也下足跗足面曰趺衝陽穴也入中指內間陷谷穴其支者下膝三寸而別下入中指外間內庭穴其支者別跗上入大指間出其端厲兌穴也自此交入足太陰是動則病悽悽然振寒善伸數欠顔黑顔卽額也病至則惡人與火聞木音則惕然而驚心動欲獨閉戶牖而處甚則欲上高而歌棄衣而走賁響腹脹是謂骭厥骭卽脛之別名是主血所生病者狂瘧溫淫汗出鼽衄口喎脣疹頸腫喉痺大腹水腫膝臏腫痛循膺乳街股伏兎䯒外廉足跗上皆痛中指不用氣盛則身以前皆熱其有餘於胃則消穀善飢尿色黃氣不足則身以前皆寒胃中寒則脹滿盛者人迎大三倍於寸口虛者人迎反小於寸口也靈樞
辰時自迎香穴交與承泣穴上行至頭維對人迎循胸腹下至足指厲兌穴止入門
陽明根于厲兌結于顙大顙大者鉗耳也靈樞
足陽明胃經左右凡九十穴
厲兌二穴
在足大指次指端外側去爪甲如韭葉足陽明脈之所出爲井鍼入一分可灸一壯銅人
內庭二穴
在足大指次指外間陷中銅人
在足次指與三指岐骨間陷中入門
足陽明脈之所流爲滎鍼入三分留十呼可灸三壯銅人
陷谷二穴
在足大指次指外間本節後陷中去內庭二寸足陽明脈之所注爲腧鍼入三分留七呼可灸三壯銅人
衝陽二穴
一名會原在足跗上五寸骨間動脈去陷谷三寸銅人
在內庭上五寸骨間動脈入門
在足跗上五寸陷者中搖足而得之靈樞
足陽明脈之所過爲原鍼入五分留十呼可灸三壯銅人
解谿二穴
在衝陽後一寸半腕上陷中銅人
上衝陽一寸半陷者中靈樞
在足腕上繫草鞋帶處去內庭上六寸半入門
足陽明脈之所行爲經鍼入五分留五呼可灸三壯銅人
豊隆二穴
在外踝上八寸下廉䯒骨外廉間陷中
足陽明絡別走太陰鍼入三分可灸三壯銅人
下巨虛二穴
一名下廉在上廉下三寸銅人
在三里下六寸當擧足取之入門
在上廉下三寸兩筋兩骨罅陷宛宛中蹲坐取之資生
鍼入八分可灸三壯銅人
條口二穴
在下廉上一寸上廉下一寸銅人
在三里下五寸擧足取之入門
鍼入三分禁不可灸入門
上巨虛二穴
一名上廉在三里下三寸銅人
在膝犢鼻下䯒外廉六寸擧足取之
在三里下三寸兩筋兩骨罅陷宛宛中資生
鍼入八分可灸三壯一云隨年數爲壯銅人
三里二穴
在膝下三寸䯒骨外大筋內宛宛中銅人
在膝下三寸陷中䯒骨外廉兩筋肉分間內經
在犢鼻下三寸䯒骨外廉分肉間入門
以手約膝取中指梢盡處是穴得效
深則足趺陽脈不見按之太衝脈不動是正穴資生
足陽明脈之所入爲合鍼入一寸可灸七壯一云三壯銅人
明堂云人年三十以上若不灸三里令氣上衝目
三里下三寸爲上廉復下三寸爲下廉大腸屬上廉小腸屬下廉足陽明胃脈也然則是大腸小腸皆屬于胃也靈樞
點三里穴但按趺陽脈不應方是正穴
犢鼻二穴
在膝臏下䯒骨上骨解大筋中銅人
膝臏下䯒挾罅大筋中資生
在膝頭眼外側大筋陷中鍼入六分禁不可灸入門
梁丘二穴
在膝上二寸兩筋間足陽明之郄鍼入三分可灸三壯銅人
陰市二穴
一名陰鼎在膝上三寸伏兎下陷中銅人
在膝內輔骨後大筋下小筋上屈膝得之資生
在膝上當伏兎下行二寸臨膝取之綱目
鍼入三分留七呼禁不可灸銅人
髀關二穴
在膝上伏兎後交文中銅人
在膝上伏兎後胯骨橫文中入門
鍼入六分可灸三壯銅人
伏兎二穴
一名外丘在膝上六寸起肉是一云在膝蓋上七寸銅人
在膝髀罅上六寸向裏正跪正坐而取之入門
鍼入五分禁不可灸銅人
氣衝二穴
一名氣街在歸來下鼠鼷上一寸動脈中銅人
在腹臍下橫骨兩端鼠鼷上資生
在天樞下八寸動脈入門
可灸七壯禁不可鍼銅人
歸來二穴
在水道下二寸銅人
在天樞下七寸入門
鍼入八分可灸五壯銅人
水道二穴
在大巨下三寸天樞下五寸鍼入二寸五分可灸五壯銅人
大巨二穴
在外陵下一寸鍼入五分可灸五壯銅人
外陵二穴
在天樞下一寸鍼入八分可灸五壯銅人
天樞二穴
一名長谿一名谷門大腸之募也在肓腧傍一寸五分挾臍二寸銅人
魂魄之舍不可鍼合臍相去各三寸資生
平臍傍各三寸入門
鍼入八分留七呼可灸百壯銅人
滑肉門二穴
在太一下一寸鍼入八分可灸五壯銅人
太一二穴
在關門下一寸鍼入八分可灸五壯銅人
關門二穴
在梁門下一寸鍼入八分可灸五壯銅人
梁門二穴
在承滿下一寸鍼入八分可灸五壯銅人
承滿二穴
在不容下一寸銅人
挾巨闕兩傍各一寸半資生
鍼入八分可灸五壯銅人
不容二穴
在幽門傍相去各一寸五分銅人
在幽門兩傍各一寸五分去任脈二寸直四肋端綱目
平巨闕傍三寸挺身取之入門
挾鳩尾當乳下三寸資生
鍼入五分可灸五壯銅人
乳根二穴
在乳中下一寸四分陷中仰而取之銅人
在當乳下一寸六分入門資生幷云一寸六分綱目
鍼入三分可灸五壯銅人
乳中二穴
當乳中是銅人
卽乳頭上也入門
鍼宜淺刺二分禁不可灸入門
膺窓二穴
在屋翳下一寸六分鍼入三分可灸五壯銅人
屋翳二穴
在庫房下一寸六分陷中仰而取之鍼入三分可灸五壯銅人
庫房二穴
在氣戶下一寸六分陷中仰而取之鍼入三分可灸五壯銅人
氣戶二穴
在巨骨下挾腧府兩傍相去各二寸陷中仰而取之鍼入三分可灸五壯銅人
自氣戶至乳根六穴去膺中行各四寸遆相去各一寸六分資生
缺盆二穴
一名天蓋在肩前橫骨陷中可灸三壯禁不可鍼銅人
肩前廉六穴臑會極外肩髃次之缺盆極裏綱目
氣舍二穴
在頸直人迎下挾天突傍陷中鍼入三分可灸三壯銅人
水突二穴
一名水門在頸大筋前直人迎下鍼入三分可灸三壯銅人
人迎二穴
一名五會在頸大脈動應手挾結喉兩傍各一寸五分仰而取之以候五藏氣鍼入四分若過深則殺人禁不可灸銅人
大迎二穴
在曲頷前一寸二分骨陷中動脈又以口下當兩肩取之鍼入三分留七呼可灸三壯銅人
地倉二穴
一名胃維挾口吻傍四分外銅人
如近下有脈微微動者是綱目
鍼入三分留五呼日可灸二七壯至七七壯止艾炷若大口轉喎却灸承漿七七壯卽愈銅人
巨髎二穴
在挾鼻孔傍八分直目瞳子鍼入三分可灸七壯銅人
四白二穴
在目下一寸直目瞳子鍼入三分若鍼深令人目烏色可灸七壯銅人
承泣二穴
在目下七分直目瞳子禁不宜鍼鍼之令人目烏色可灸三壯銅人
頰車二穴
一名機關在耳下曲頰端近前陷中側臥開口取之銅人
在耳下八分小近前曲頰端陷中開口有空入門
鍼入四分得氣卽瀉可灸七壯至七七壯銅人
下關二穴
在上關下銅人
在客主人下卽上關穴耳前動脈下廉綱目
合口有空張口則閉宜側臥閉口取穴入門
鍼入四分得氣卽瀉禁不可灸銅人
側面部在耳前十二穴頭維居上禾髎客主人次之耳門又次之聽會又次之下關居下綱目
頭維二穴
在額角入髮際本神傍一寸五分鍼入三分禁不可灸銅人
足太陰脾經流注
足太陰之脈起於大指之端隱白穴循指內側白肉際大都穴過核骨後太白穴上內踝前廉商丘穴上腨內腨謂脛之魚腹也循䯒骨後交出厥陰之前上循膝股內前廉陰陵泉穴入腹屬脾絡胃上膈挾咽連舌本散舌下其支者復從胃別上膈注心中自此交入手少陰是動則病舌本强食則嘔胃脘痛腹脹善噫得後與氣則快然如衰身體皆重是主脾所生病者舌本痛體不能動搖食不下煩心心下急痛寒瘧溏瘕泄水下黃疸不能臥强立股膝內腫厥足大指不用盛者寸口大三倍於人迎虛者寸口反小於人迎也靈樞
巳時自衝陽過交與隱白循腿腹上行至腋下大包穴止入門
太陰根于隱白結于太倉靈樞
足太陰脾經左右凡四十二穴
隱白二穴
在足大指端內側去爪甲角如韭葉足太陰脈之所出爲井鍼入一分留三呼禁不可灸銅人
大都二穴
在足大指內側本節後陷中銅人
在本節內側白肉際資生
足太陰脈之所流爲滎鍼入二分留七呼可灸三壯靈樞
太白二穴
在足大指內側核骨下陷中足太陰脈之所注爲腧鍼入三分留七呼可灸三壯銅人
公孫二穴
在足大指本節之後一寸銅人
在太白後一寸陷中入門
足太陰絡別走陽明鍼入四分可灸三壯銅人
商丘二穴
在足內踝骨下微前陷中足太陰脈之所行爲經鍼入三分留七呼可灸三壯銅人
三陰交二穴
在內踝上三寸骨下陷中銅人
在骨後筋前入門
足太陰厥陰少陰之會鍼入三分可灸三壯
昔有宋太子善醫術逢一孕婦診曰是一女徐文伯診曰此一男一女也太子性急欲剖視之文伯曰臣請鍼之瀉足三陰交補手合谷應鍼而落果如文伯之言故姙娠不可刺銅人
漏谷二穴
在內踝上六寸骨下陷中鍼入三分禁不可灸銅人
地機二穴
一名脾舍在別走上一寸空中在膝下五寸足太陰之郄銅人
在膝下五寸大骨後伸足取之入門
鍼入三分可灸三壯銅人
陰陵泉二穴
在膝下內側輔骨下陷中伸足乃得之銅人
在膝內側輔骨下陷中資生
曲膝取之入門
足太陰脈之所合鍼入五分留七呼禁不可灸入門
血海二穴
在膝臏上內廉白肉際三寸銅人
在膝臏上三寸內廉骨後筋前白肉際入門
鍼入五分可灸三壯銅人
箕門二穴
在魚腹上越筋間陰股內動脈應手銅人
在股上起筋間靈樞
在血海上六寸陰股內動脈應手筋間入門
可灸三壯禁不可鍼入門
衝門二穴
一名慈宮上去大橫五寸在府舍下橫骨兩端約文中動脈鍼入七分可灸五壯銅人
府舍二穴
在腹結下二寸大橫下三寸足太陰陰維厥陰之會此三脈上下三入腹絡肝脾結心肺從脇上至肩此太陰郄三陰陽明之別鍼入七分可灸五壯銅人
腹結二穴
一名腸窟一名腹屈在大橫下三寸鍼入七分可灸五壯銅人
大橫二穴
在腹哀下一寸六分銅人
平臍傍四寸半入門
去章門合爲六寸資生
鍼入七分可灸五壯銅人
自期門至衝門去腹中行各當四寸半資生
腹哀二穴
在日月下一寸六分鍼入三分禁不可灸銅人
食竇二穴
在天谿下一寸六分陷中擧臂取之鍼入四分可灸五壯銅人
天谿二穴
在胸鄕下一寸六分陷中仰而取之鍼入四分可灸五壯銅人
胸鄕二穴
在周榮下一寸六分陷中仰而取之鍼入四分可灸五壯銅人
周榮二穴
在中府下一寸六分陷中仰而取之鍼入四分禁不可灸銅人
大包二穴
在淵腋下三寸此脾之大絡布胸脇中出九肋間鍼入三分可灸三壯銅人
雲門中府周榮胸鄕天谿食竇六穴去膺中行各六寸六分資生
手少陰心經流注
手少陰之脈起於心中出屬心系下膈絡小腸其支者從心系上挾咽喉繫目其直者復從心系却上肺下出腋下下循臑內後廉行太陰心主之後下肘內少海穴循臂內後廉靈道穴抵掌後銳骨之端神門穴入掌內後廉少府穴循小指之內出其端少衝穴自此交入手太陽是動則病嗌乾心痛渴而欲飮是謂臂厥是主心所生病者目黃脇痛臑臂內後廉痛厥掌中熱盛者寸口大再倍於人迎虛者寸口反小於人迎也靈樞
午時自大包交與極泉循臂行至小指少衝穴止入門
手少陰心經左右凡一十八穴
少衝二穴
一名經始在手小指端內側去爪甲角如韭葉手少陰脈之所出爲井鍼入一分可灸二壯銅人
少府二穴
在手小指本節後陷中直勞宮手少陰脈之所流爲滎鍼入二分可灸五壯銅人
神門二穴
一名銳衝一名中都在掌後銳骨之端動脈陷中手少陰脈之所注爲腧鍼入三分留七呼可灸七壯銅人
內經言心臟堅固邪不能容故手少陰獨無輸其外經病而藏不病者獨取其經於掌後銳骨之端神門穴是也綱目
陰郄二穴
在掌後脈中去腕五分銅人
在掌後五分動脈中手少陰郄鍼入三分可灸七壯入門
通里二穴
在腕後一寸手少陰絡別走太陽鍼入三分可灸三壯銅人
靈道二穴
在掌後一寸五分手少陰脈之所行爲經鍼入三分可灸三壯銅人
少海二穴
一名曲折在肘內廉節後陷中銅人
在肘內大骨外去肘端五分綱目
在肘內廉節後陷中動脈應手屈肘得之資生
肘內廉橫文頭盡處陷中曲手向頭取之入門
手少陰脈之所入爲合鍼入三分可灸三壯銅人
靑靈二穴
在肘上三寸伸肘擧臂取之可灸七壯禁不可鍼銅人
極泉二穴
在臂內腋下筋間動脈入胸處鍼入三分可灸七壯銅人
手太陽小腸經流注
手太陽之脈起於小指之端少澤穴循手外側本節前前谷穴本節後後谿穴上腕腕前腕骨穴腕中陽谷穴出踝中直上循臂骨下廉出肘內側兩骨之間小海穴上循臑外後廉出肩解繞肩胛交肩上入缺盆向腋絡心循咽下膈抵胃屬小腸其支者從缺盆貫頸上頰至目銳眥却入耳中其支者別頰上䪼抵鼻至目內眥斜絡於顴顴頰骨也自此交入足太陽是動則病嗌痛頷腫不可回顧肩似拔臑似折是主液所生病者耳聾目黃頰頷腫頸肩臑肘臂外後廉痛盛者人迎再倍於寸口虛者人迎反小於寸口也靈樞
未時自少衝交與少澤循肘上行至聽宮穴止入門
手太陽小腸經左右凡三十八穴
少澤二穴
一名少吉在手小指之端外側去爪甲角下如韭葉手太陽脈之所出爲井鍼入一分留二呼可灸一壯銅人
前谷二穴
在手小指外側本節前陷中手太陽脈之所流爲滎鍼入一分留三呼可灸三壯銅人
後谿二穴
在手小指外側本節後陷中銅人
本節後橫文尖盡處握掌取之入門
手太陽脈之所注爲腧鍼入二分留三呼可灸三壯銅人
腕骨二穴
在手外側腕前臂下掌上節處曰腕起骨下陷中銅人
在掌後外側高骨下陷中握掌向內取之入門
在手外側腕骨之前靈樞
手太陽脈之所過爲原鍼入二分留三呼可灸三壯銅人
陽谷二穴
在手外側腕中銳骨下陷中手太陽脈之所行爲經鍼入二分留三呼可灸三壯銅人
養老二穴
在手踝骨上一空在腕後一寸陷中鍼入三分可灸三壯銅人
支正二穴
在腕骨後五寸銅人
在腕後五寸去養老四寸陷中資生
手太陽絡別走少陰鍼入三分可灸三壯銅人
小海二穴
在肘內大骨外去肘端五分陷中銅人
屈手向頭取之又云屈肘得之入門
手太陽脈之所入爲合鍼入二分可灸三壯銅人
肩貞二穴
在肩曲胛上兩骨解間肩髃後陷中銅人
在肩髃後兩骨罅間入門
鍼入八分禁不可灸入門
臑腧二穴
在肩髎後大骨下胛上廉陷中擧臂取之鍼入八分可灸三壯銅人
天宗二穴
在秉風後大骨下陷中鍼入五分留六呼可灸三壯銅人
秉風二穴
在天髎外肩上小髃骨後擧臂有空銅人
在天宗前小髃後入門
鍼入五分可灸五壯銅人
曲垣二穴
在肩中央曲胛陷中按之應手痛鍼入五分可灸十壯銅人
肩外腧二穴
在肩胛上廉去脊三寸陷中銅人
去大杼傍三寸入門
鍼入六分可灸三壯銅人
肩中腧二穴
在肩胛內廉去脊二寸陷中銅人
去大杼傍二寸入門
鍼入三分留七呼可灸十壯銅人
肩後廉十二穴臑腧肩貞極外天宗曲垣次之外腧中腧極裏綱目
天容二穴
在耳下曲頰後銅人
在頰車後陷中入門
鍼入一寸可灸三壯銅人
天窓二穴
一名窓籠在頸大筋前曲頰下挾扶突後動脈應手陷中銅人
在完骨下髮際上頸上大筋處動脈陷中入門
鍼入三分可灸三壯銅人
顴髎二穴
在面頄骨下廉銳骨端陷中銅人
在面頰銳骨下下廉陷中入門
鍼入三分禁不可灸銅人
聽宮二穴
在耳中珠子大如赤小豆銅人
在耳前珠子傍入門
鍼入三分可灸三壯銅人
足太陽膀胱經流注
足太陽之脈起於目內眥睛明穴上額交巓上百會穴其支者從巓頂爲中頂前曰顖頂後曰腦頂左右曰角至耳上角其直者從巓入絡腦還出別下項循肩膊內挾脊抵腰中入循膂絡腎屬膀胱其支者從腰中下貫臀入膕中膕謂膝解之後曲脚之中也卽委中穴其支者從膊內左右別下貫胂胂謂兩髀骨下竪起肉也挾脊內過髀樞髀骨節也卽環跳穴循髀外後廉下合膕中以下貫腨內足肚曰腨出外踝之後崑崙穴循京骨穴名也至小指外側端至陰穴也自此交入足少陰是動則病衝頭痛目似脫項似拔脊痛腰似折髀不可以曲膕如結腨如裂是謂踝厥是主筋所生病者痔瘡狂癲疾頭腦頂痛目黃淚出鼽衄項背腰尻膕腨脚皆痛小指不用盛者人迎大再倍於寸口虛者人迎反小於寸口也靈樞
申時自聽宮交與睛明循頭頸下背腰臀腿至足至陰穴止入門
太陽根于至陰結于命門命門者目也靈樞
足太陽膀胱經左右凡一百二十六穴
至陰二穴
在足小指端外側去爪甲角如韭葉足太陽脈之所出爲井鍼入一分留五呼可灸三壯銅人
通谷二穴
在足小指本節之前外側陷中足太陽脈之所流爲滎鍼入二分留五呼可灸三壯銅人
束骨二穴
在足小指本節之後外側陷中足太陽脈之所注爲腧鍼入三分留五呼可灸三壯銅人
金門二穴
一名關梁在足外踝下骨空陷中足太陽郄鍼入三分可灸三壯銅人
京骨二穴
在足外側大骨下赤白肉際陷中按而取之足太陽脈之所過爲原鍼入三分留七呼可灸三壯銅人
申脈二穴
在外踝下陷中容爪甲白肉際銅人
在外踝下五分資生
陽蹻脈所生鍼入三分禁不可灸銅人
僕參二穴
一名安邪在足後跟骨下陷中拱足得之鍼入三分可灸七壯銅人
崑崙二穴
在足外踝後跟骨上陷中銅人
在跟骨上陷中細脈動應手資生
在外踝下一寸大筋下資生
足太陽脈之所行爲經鍼入五分留十呼可灸五壯靈樞
付陽二穴
在外踝上三寸飛陽下銅人
陽蹻之郄太陽前少陽後筋骨間綱目
鍼入五分留七呼可灸三壯銅人
飛陽二穴
一名厥陽在外踝上七寸骨後鍼入五分可灸三壯銅人
承山二穴
一名魚腹一名腸山一名肉柱在銳腨腸下分肉間陷中銅人
在腨股分肉間拱足擧地一尺取之入門
在腿肚下分肉間資生
鍼入七分可灸五壯銅人
承筋二穴
一名腨腸一名直腸在腨腸中央銅人
在脛後腨股中央從脚跟上七寸入門
可灸三壯禁不可鍼入門
合陽二穴
在膝約文中央下三寸一云二寸
在直委中下一寸入門
鍼入五分可灸五壯銅人
委中二穴
在膕中央約文中動脈陷中銅人
在膝腕內膕橫紋中央動脈入門
委中者血郄也在膕中央可出血痼疹皆愈資生
在曲踿內兩筋兩骨中宛宛又云膝解後曲脚中背面取之資生
又於四畔紫脈上去血如藤塊者不可出血血不止令人夭綱目
宜鍼入一寸半一云五分留七呼禁不可灸綱目
委陽二穴
在承扶下六寸屈伸取之銅人
三焦下輔腧也在足太陽後出於膕中外廉兩筋間資生
在膝腕橫文尖外廉兩筋間委中外二寸屈伸取之入門
鍼入七分可灸三壯銅人
銅人云委陽在足太陽前少陽之後出于膕中外廉兩筋間承扶下六寸此足太陽之別絡手少陽經也以今經文考之當云一尺六寸又按經文取委陽者屈伸而索之取陽陵泉者正竪膝與之齊下至委陽之前取之是知委者曲也委中卽兩膕之中央委陽卽曲踿之陽分約文之盡處兩筋間推其分野則正當太陽少陽之間內外廉之界故曰太陽之前少陽之後膕中外廉也其穴正在約文兩筋之間只正膝與之齊陽陵泉正對其穴當爲一尺六寸無疑矣綱目
浮郄二穴
在委陽上一寸展膝得之鍼入五分可灸三壯銅人
殷門二穴
在承扶下六寸鍼入五分留七呼禁不可灸銅人
承扶二穴
一名肉郄一名陰關一名皮部在尻臀下股陰衝上約文中央銅人
在尻臀下陰股上橫紋中入門
鍼入五分禁不可灸入門
秩邊二穴
在第二十椎下兩傍相去各三寸陷中伏而取之鍼入五分可灸三壯銅人
挾脊四寸是除脊則各一寸半也大杼下諸穴皆當除脊骨一寸則兩傍相去各一寸五分爲正大凡脊骨廣一寸當除之資生
胞肓二穴
在第十九椎下兩傍相去各三寸伏而取之鍼入五分可灸五七壯銅人
志室二穴
在第十四椎下兩傍相去各三寸陷中鍼入五分可灸五壯銅人
肓門二穴
在第十三椎下兩傍相去各三寸叉肋間與鳩尾相直鍼入五分可灸三十壯銅人
胃倉二穴
在第十二椎下兩傍相去各三寸鍼入五分可灸五七壯銅人
意舍二穴
在第十一椎下兩傍相去各三寸陷中正坐取之鍼入五分可灸五壯至百壯止銅人
陽綱二穴
在第十椎下兩傍相去各三寸陷中正坐取之鍼入五分可灸五壯銅人
魂門二穴
在第九椎下兩傍相去各三寸陷中正坐取之鍼入五分可灸五壯銅人
膈關二穴
在第七椎下兩傍相去各三寸陷中正坐取之鍼入五分可灸五壯銅人
譩譆二穴
在肩膊內廉第六椎下兩傍相去各三寸正坐取之以手重按之病者言譩譆是穴也銅人
在膊內廉以手厭之令病人抱肘作譩譆之聲則指下動矣入門
鍼入六分留三呼瀉五吸可灸二七壯至一百壯止銅人
神堂二穴
在第五椎下兩傍相去各三寸陷中正坐取之鍼入三分可灸五壯銅人
膏肓腧二穴
在第四椎下兩傍相去各三寸取穴法詳見下可灸百壯至五百壯若能用心得正穴灸之無疾不愈銅人
千金方於諸穴治病各分主之獨於膏肓三里湧泉特云治雜病蓋是三穴無所不治也資生
魄戶二穴
一名魂戶在第三椎下兩傍相去各三寸正坐取之銅人
在三節外三寸入門
鍼入五分可灸五壯一云可灸七壯至百壯綱目
附分二穴
在第二椎下附項內廉兩傍相去各三寸銅人
在第二節外三寸附項內廉陷中正坐取之入門
鍼入五分得氣卽瀉日可灸七壯至百壯銅人
會陽二穴
一名利機在陰尾骶骨兩傍銅人
在陰尾骨外各開一寸半入門
鍼入八分可灸五壯銅人
下髎二穴
在第四空挾脊陷中鍼入二寸留十呼可灸三壯入門
嘗見死人骸腰脊骨盡處有一骨廣如人面大而四穴分兩行了然通透乃是八髎穴也俗方
中髎二穴
在第三空挾脊陷中鍼入二寸留十呼可灸三壯入門
次髎二穴
在第二空挾脊陷中鍼入二寸可灸三壯入門
上髎二穴
在第一空腰髁下一寸挾脊陷中銅人
在腰髁骨下第一空挾脊兩傍陷中餘三髎少斜上闊下狹鍼入一寸可灸七壯入門
白環腧二穴
在第二十一椎下兩傍相去各一寸五分銅人
取如腰戶法挺杖伏地端身兩手相重支額縱息令皮膚俱緩乃得其穴綱目
鍼入八分得氣先瀉後補禁不可灸銅人
中膂內腧二穴
一名脊內腧在二十椎下兩傍相去各一寸五分挾脊起肉間伏而取之鍼入三分留十呼可灸三壯銅人
膀胱腧二穴
在第十九椎下兩傍相去各一寸五分鍼入三分留六呼可灸三壯銅人
小腸腧二穴
在第十八椎下兩傍相去各一寸五分鍼入三分留六呼可灸三壯銅人
大腸腧二穴
在第十六椎下兩傍相去各一寸五分鍼入三分留六呼可灸三壯銅人
腎腧二穴
在第十四椎下兩傍相去各一寸五分與臍相對鍼入三分留七呼可灸隨年爲壯銅人
三焦腧二穴
在第十三椎下兩傍相去各一寸五分鍼入五分留七呼可灸三壯銅人
胃腧二穴
在第十二椎下兩傍相去各一寸五分鍼入三分留七呼可灸隨年爲壯數銅人
脾腧二穴
在第十一椎下兩傍相去各一寸五分鍼入三分留七呼可灸七壯銅人
膽腧二穴
在第十椎下兩傍相去各一寸五分正坐取之鍼入五分可灸三壯銅人
肝腧二穴
在第九椎下兩傍相去各一寸五分鍼入三分留六呼可灸三壯銅人
膈腧二穴
在第七椎下兩傍相去各一寸五分鍼入三分留七呼可灸三壯銅人
心腧二穴
在第五椎下兩傍相去各一寸五分鍼入三分留七呼得氣卽瀉禁不可灸銅人
厥陰腧二穴
在第四椎下兩傍相去各一寸五分鍼入三分可灸七壯銅人
肺腧二穴
在第三椎下兩傍相去各一寸五分銅人
肺腧與乳相對引繩度之資生
以搭手左取右右取左當中指末是穴鍼入五分留七呼可灸一百壯銅人
風門二穴
一名熱府在第二椎下兩傍相去各一寸五分鍼入五分留七呼可灸五壯今附云若頻刺泄諸陽熱氣背永不發癰疽銅人
大杼二穴
在第一椎下兩傍相去各一寸五分鍼入五分可灸七壯一云禁灸銅人
天柱二穴
在挾項後髮際大筋外廉陷中銅人
在頸大筋外挾後髮際陷中鍼入五分可灸三壯入門
玉枕二穴
在絡却後一寸五分挾腦戶傍一寸三分起肉枕骨上入髮際上三寸可灸三壯禁不可鍼銅人
絡却二穴
一名强陽又名腦蓋在通天後一寸五分可灸三壯禁不可鍼銅人
通天二穴
一名天伯在承光後一寸五分鍼入三分留七呼可灸三壯銅人
承光二穴
在五處後一寸五分鍼入三分禁不可灸銅人
五處二穴
在上星傍一寸五分鍼入三分留七呼可灸三壯銅人
曲差二穴
入前髮際在挾神庭傍一寸五分鍼入二分可灸三壯銅人
攢竹二穴
一名始光一名光明一名圓柱在兩眉頭陷中鍼入一分留三呼瀉五吸禁不可灸
宜以細三稜鍼刺之宣泄熱氣三度刺目大明銅人
睛明二穴
一名淚孔在目內眥頭外一分銅人
在目內眥紅肉陷中入門
鍼入一寸五分留三呼禁不可灸銅人
明堂云鍼入一分半蓋面部宜淺刺是一分半爲正銅人誤也資生
足少陰腎經流注
足少陰之脈起於小指之下斜趨足心涌泉穴出然骨之下然谷穴循內踝之後太谿穴別入跟中大鍾穴以上腨內復溜穴出膕內廉陰谷穴上股內後廉貫脊屬腎絡膀胱其直者從腎上貫肝膈入肺中循喉嚨挾舌本其支者從肺出絡心注胸中自此交入手心主是動則病飢不欲食面黑如炭色咳唾則有血喉鳴而喘坐而欲起目䀮䀮如無所見心如懸若飢狀氣不足則善恐心惕惕若人將捕之是謂骨厥是主腎所生病者口熱舌乾咽腫上氣嗌乾及痛煩心心痛黃疸腸澼脊臀股內後廉痛痿厥嗜臥足下熱而痛灸則强食生肉勉强飮食以生肌肉緩帶被髮大杖重履而步盛者寸口大三倍於人迎虛者寸口反小於人迎也靈樞
酉時自至陰與涌泉循膝上行至胸腧府穴止入門
少陰根于涌泉結于廉泉靈樞
足少陰腎經左右凡五十四穴
涌泉二穴
在足陷中屈足卷指宛宛中銅人
涌泉者足心也跪而取之靈樞
在脚心底宛中白肉際資生
在脚掌中心入門
足少陰脈之所出爲井鍼入三分留七呼禁不可灸若灸廢人行動資生
然谷二穴
一名龍淵在足內踝前起大骨下陷中銅人
然谷者然骨之下者靈樞
在內踝前直下一寸資生
足少陰脈之所流爲滎鍼入三分留三呼不宜見血刺之多見血使人立飢欲食可灸三壯靈樞
太谿二穴
一名呂細在足內踝後跟骨上動脈陷中銅人
在內踝後五分跟骨間動脈陷中入門
足少陰脈之所注爲腧鍼入三分留七呼可灸三壯
凡人病有此脈則生無則死銅人
大鍾二穴
在足跟後衝中太谿下五分足少陰絡別走太陽鍼入二分留七呼可灸三壯銅人
照海二穴
在足內踝下容爪甲陰蹻脈所生銅人
令患人穩坐足底相對赤白肉際陷中綱目
在內踝下四分微前小骨下入門
鍼入三分可灸七壯銅人
水泉二穴
去太谿下一寸在內踝下足少陰郄鍼入四分可灸五壯銅人
復溜二穴
一名伏白一名昌陽在足內踝上二寸筋骨陷中銅人
在內踝後上二寸動脈中入門
上內踝二寸動而不休靈樞
足少陰脈之所行爲經鍼入三分留三呼可灸五壯銅人
交信二穴
在足內踝上二寸少陰前太陰後廉前筋骨間腨陰蹻之郄也銅人
在內踝上二寸復溜前三陰交後筋骨間陷中入門
鍼入四分留五呼可灸三壯銅人
築賓二穴
在內踝上三寸腨分中陰維之郄銅人
在骨後大筋上小筋下屈膝取之鍼入三分可灸五壯入門
陰谷二穴
在膝內輔骨後大筋下小筋上銅人
在輔骨之後大筋之下小筋之上有動脈按之應手屈膝而得之靈樞
足少陰脈之所入爲合鍼入三分留七呼可灸三壯銅人
橫骨二穴
一名下極在大赫下一寸銅人
在橫骨中央宛曲如仰月陷中曲骨外一寸半入門
可灸三壯禁不可鍼銅人
大赫二穴
一名陰維一名陰關在氣穴下一寸鍼入三分可灸五壯銅人
氣穴二穴
一名胞門一名子戶在四滿下一寸鍼入三分可灸五壯銅人
四滿二穴
一名髓府在中注下一寸銅人
挾丹田傍一寸半又云在心下八寸臍下橫文是穴資生
鍼入一寸可灸五壯入門
中注二穴
在肓腧下一寸鍼入一寸可灸五壯銅人
肓腧二穴
在商曲下一寸去臍傍五分銅人
去臍傍各一寸半資生
平神闕外一寸半爲正入門
鍼入一寸可灸五壯銅人
商谷二穴
在石關下一寸鍼入一寸可灸五壯銅人
石關二穴
在陰都下一寸鍼入一寸可灸三壯銅人
陰都二穴
一名食官在通谷下一寸鍼入一寸可灸三壯銅人
通谷二穴
在幽門下一寸銅人
在上脘傍資生
鍼入五分可灸五壯銅人
幽門二穴
一名上門在巨闕傍相去各五分銅人
平巨闕外一寸半入門
幽門挾巨闕一寸半四滿在丹田一寸半當以一寸半爲正
幽門至橫骨去腹中行皆當爲一寸半資生
鍼入五分可灸五壯銅人
步郞二穴
在神封下一寸六分陷中仰而取之銅人
去中庭外二寸入門
鍼入二分可灸五壯銅人
神封二穴
在靈墟下一寸六分陷中仰而取之鍼入三分可灸五壯銅人
靈墟二穴
在神藏下一寸六分陷中仰而取之鍼入三分可灸五壯銅人
神藏二穴
在彧中下一寸六分陷中仰而取之鍼入三分可灸五壯銅人
彧中二穴
在腧府下一寸六分陷中仰而取之鍼入四分可灸五壯銅人
腧府二穴
一名輸府在巨骨下璇璣傍各二寸陷中仰而取之鍼入三分可灸五壯銅人
手厥陰心包經流注
手厥陰之脈起於胸中出屬心包下膈歷絡三焦其支者循胸出脇下腋三寸上抵腋下下循臑內行太陰少陰之間入肘中曲澤穴下臂行兩臂之間間使穴腕中大陵穴入掌中勞宮穴循中指出其端中衝穴其支別者從掌中循小指次指出其端自此交入手少陽是動則病手心熱肘臂攣急腋腫甚則胸脇支滿心中澹澹大動面赤目黃善笑不休是主脈所生病者煩心心痛掌中熱盛者寸口大一倍於人迎虛者寸口反小於人迎也靈樞
戌時自腧府交與天池循手臂下行至中衝穴止入門
心者五藏六腑之大主也精神之所舍也其藏堅固邪不能容也容之則心傷心傷則神去神去則死矣故諸邪之在於心者皆在於心之包絡包絡者心主之脈也故獨無輸焉其餘脈出入屈折其行之徐疾皆如手少陰心主之脈行也故竇漢卿孔穴傍通圖心經不出少衝少府神門靈道少海而代以中衝勞宮大陵間使曲澤則可知矣綱目
手厥陰心包經左右凡一十八穴
中衝二穴
在手中指之端去爪甲如韭葉陷中手厥陰脈之所生爲井鍼入一分留三呼可灸一壯靈樞
勞宮二穴
一名五里一名掌中在掌中央屈無名指取之銅人
在掌中央橫文動脈中綱目
在手掌橫文中心屈中指取之入門
手厥陰脈之所流爲滎鍼入三分留六呼可灸三壯銅人
只一度鍼過兩度令人虛不可灸屈中指爲是屈無名指者非也資生
大陵二穴
在掌後兩筋間陷中銅人
在掌後橫文兩筋兩骨陷中入門
手厥陰脈之所注爲腧鍼入五分可灸三壯銅人
內關二穴
在掌後去腕二寸銅人
在大陵後二寸入門
在兩筋間手心主絡別走少陽綱目
鍼入三分可灸三壯銅人
間使二穴
在掌後三寸兩筋間陷中銅人
在大陵後三寸又云去腕三寸入門
手厥陰脈之所行爲經鍼入三分可灸五壯銅人
靈樞云在兩筋之間三寸之中也有過則至無過則止註云其穴有大絡爲限故入絡過腧掌後正勞宮後三寸寸止處是穴故曰有過則至無過則止綱目
郄門二穴
在掌後去腕五寸一云大陵後五寸手厥陰郄鍼入三分可灸五壯銅人
曲澤二穴
在肘內廉下陷中屈肘得之銅人
在肘腕內橫文中央動脈曲肘取之入門
手厥陰脈之所入爲合鍼入三分留七呼可灸三壯銅人
天泉二穴
一名天濕在曲腋下去臂二寸擧臂取之鍼入三分可灸三壯銅人
天池二穴
一名天會在腋下乳後一寸着脇直腋撅肋間銅人
在乳後一寸腋下三寸綱目
在乳外二寸側脇陷中入門
鍼入三分可灸三壯銅人
手少陽三焦經流注
手少陽之脈起於小指次指之端外側關衝穴上出兩指之間本節前液門穴本節後中渚穴循手表腕陽池穴出臂外兩骨之間支溝穴上貫肘天井穴循臑外上項挾耳後直上出耳上角以屈下頰至䪼䪼頰骨也其支者從耳後入耳中出走耳前過客主人前穴名交頰至目銳眥自此交入足少陽是動則病耳聾渾渾焞焞嗌腫喉痺是主氣所生病者汗出目銳眥痛頰痛耳後肩臑肘臂外皆痛小指次指不用盛者人迎大一倍於寸口虛者人迎反小於寸口也靈樞
亥時自中衝交與關衝循臂上行至耳門穴止入門
手少陽三焦經左右凡四十六穴
關衝二穴
在手小指次指之端外側去爪甲角如韭葉握拳取之手少陽脈之所出爲井鍼入一分留三呼可灸一壯銅人
液門二穴
在手小指次指間本節前陷中手少陽脈之所流爲滎握拳取之鍼入二分留三呼可灸三壯銅人
中渚二穴
在手小指次指本節後間陷中液門下一寸握掌取之手少陽脈之所注爲腧鍼入二分留三呼可灸三壯銅人
陽池二穴
一名別陽在手表腕上陷中銅人
在手掌背橫文陷中手少陽脈之所過爲原鍼入二分留三呼禁不可灸銅人
外關二穴
在腕後二寸陷中在陽池後二寸手少陽絡別走心主鍼入三分留七呼可灸三壯銅人
支溝二穴
在腕後三寸兩骨之間陷中陽池後三寸銅人
在腕後臂外三寸資生
手少陽脈之所行爲經鍼入三分留七呼可灸二七壯銅人
會宗二穴
在腕後三寸空中一寸銅人
在支溝外傍一寸空中入門
鍼入三分可灸三壯銅人
三陽絡二穴
在臂上大交脈支溝上一寸銅人
在陽池後四寸入門
在肘前五寸外廉陷中資生
可灸七壯禁不可鍼銅人
四瀆二穴
在肘前六寸外廉陷中鍼入六分留七呼可灸三壯銅人
天井二穴
在肘外大骨之後肘上一寸陷中銅人
在曲肘後一寸叉手按膝頭取之兩筋骨罅中又云肘後兩筋間屈肘乃得之資生
手少陽脈之所入爲合銅人
鍼入一寸留七呼可灸三壯靈樞
淸冷淵二穴
在肘上二寸伸肘擧臂取之鍼入三分可灸三壯銅人
消濼二穴
在肩下臂外間腋斜肘分下行鍼入六分可灸三壯銅人
臑會二穴
一名臑髎在肩前廉去肩頭三寸宛宛中鍼入七分留十呼可灸七壯銅人
肩髎二穴
在肩端臑上陷中擧臂取之銅人
在肩端外陷臑會上斜入門
鍼入七分可灸三壯銅人
天髎二穴
在肩缺盆中上毖骨之際陷中鍼入八分可灸五壯銅人
肩上廉十穴肩髎極外巨骨次之肩井又次之秉風又次之天髎極在裏綱目
天牖二穴
在頸大筋前缺盆上天容後天柱前完骨下髮際上一寸陷中銅人
在耳下頸大筋外髮際上一寸入門
鍼入一寸留七呼禁不宜灸若灸之面腫眼合先取譩譆後鍼天牖風池其病卽差銅人
翳風二穴
在耳珠後尖角陷中按之引耳中痛鍼入七分可灸七壯銅人
瘈脈二穴
一名資脈在耳本後鷄足靑絡脈刺出血如豆汁鍼入一分禁不可灸銅人
顱息二穴
一名顱顖在耳後間靑絡脈銅人
在耳後上靑脈間入門
可灸七壯禁不可鍼銅人
絲竹空二穴
一名目髎在眉後陷中銅人
在眉尾骨後陷中入門
鍼入三分留三呼禁不可灸不幸使人目小又令人目無所見銅人
角孫二穴
在耳郭中間上開口有空銅人
在耳郭上中間髮際下入門
可灸三壯禁不可鍼入門
和髎二穴
在耳門前銳髮下陷中橫動脈鍼入三分禁不可灸銅人
耳門二穴
在耳前起肉當耳中缺者鍼入三分留三呼可灸三壯銅人
足少陽膽經流注
足少陽之脈起於目銳眥上抵頭角下耳後循頸行手少陽之脈前至肩上却交出手少陽之後入缺盆其支別者從耳後入耳中出走耳前至目銳眥下大迎合于手少陽抵於䪼下加頰車下頸合缺盆以下胸中貫膈絡肝屬膽循脇裏出氣衝穴名繞毛際橫入髀厭中卽環跳穴其直者從缺盆下腋循胸中過季脇脇骨曰肋肋盡處曰季脇下合髀厭中腹下腿上節處是也以下循髀陽出膝外廉陽陵泉穴下外輔骨之前輔骨謂輔佐行骨在䯒之外骨直下抵絶骨之端陽輔穴下出外踝之前丘墟穴循足跗上出小指次指之端本節前俠谿穴本節後臨泣穴末乃竅陰穴其支者從跗上入大指岐骨內出其端還貫爪甲出三毛自此交入足厥陰是動則病口苦善太息心脇痛不能轉側甚則面微塵體無膏澤足外反熱是爲陽厥是主骨所生病者頭痛角頷痛目銳眥痛缺盆中腫痛腋下腫馬刀挾癭汗出振寒瘧胸脇肋髀膝外至脛絶骨外踝前及諸節皆痛小指次指不用盛者人迎大一倍於寸口虛者人迎反小於寸口也靈樞
子時自耳門交與瞳子髎循頭耳側脇下行至足竅陰穴止入門
少陽根于竅陰結于窓籠窓籠者耳中也靈樞
足少陽膽經左右凡九十穴
竅陰二穴
在足小指次指端外側去爪甲角如韭葉足少陽脈之所出爲井鍼入一分留三呼可灸三壯銅人
俠谿二穴
在足小指次指岐骨間本節前陷中足少陽脈之所流爲滎鍼入二分留三呼可灸三壯銅人
地五會二穴
在足小指次指本節之後陷中去俠谿一寸鍼入二分不可灸灸則使羸瘦不出三年卒銅人
臨泣二穴
在足小指次指本節後間去俠谿一寸半陷中足少陽脈之所注爲腧鍼入三分留三呼可灸三壯銅人
丘墟二穴
在足外踝下微前陷中去臨泣三寸足少陽脈之所過爲原鍼入五分留七呼可灸三壯銅人
懸鍾二穴
一名絶骨在足外踝上三寸動脈中足三陽之大絡按之陽明脈絶乃取之鍼入六分留七呼可灸三壯銅人
陽輔二穴
在足外踝上四寸輔骨前絶骨端如前三分去丘墟七寸足少陽脈之所行爲經鍼入五分留七呼可灸三壯銅人
光明二穴
在足外踝上五寸足少陽絡別走厥陰鍼入六分留七呼可灸五壯銅人
外丘二穴
在足外踝上七寸骨陷中足少陽郄鍼入三分可灸三壯銅人
陽交二穴
一名別陽一名足髎在外踝上七寸斜屬三陽分肉之間鍼入六分留七呼可灸三壯銅人
陽陵泉二穴
在膝下一寸外廉陷中伸而得之銅人
在膝下外尖骨前資生
在膝品骨下一寸外廉兩骨陷中蹲坐取之足少陽脈之所入爲合鍼入六分留十呼得氣卽瀉可灸七壯至七七壯銅人
陽關二穴
一名關陽一名關陵在陽陵泉上三寸犢鼻外陷中鍼入五分禁不可灸銅人
中瀆二穴
在髀骨外膝上五寸分肉間陷中鍼入五分留七呼禁不可灸銅人
風市二穴
在膝上外廉兩筋中正立以兩手着腿中指盡處是穴入門
在膝上外廉五寸得效
鍼入五分可灸五壯入門
環跳二穴
在髀樞中側臥伸下足屈上足取之銅人
在髀樞碾子骨一作硯子後宛宛中入門
鍼入一寸留十呼可灸五十壯銅人
居髎二穴
在章門下八寸三分監骨上陷中鍼入八分可灸三壯銅人
維道二穴
在章門下五寸三分鍼入八分可灸三壯銅人
五樞二穴
在帶脈下三寸水道傍一寸五分陷中鍼入一寸可灸五壯銅人
帶脈二穴
在季肋端一寸八分鍼入六分可灸五壯銅人
京門二穴
腎之募也一名氣府一名氣腧在監骨下腰中挾脊季肋本鍼入八分留十呼可灸三壯銅人
日月二穴
膽之募也一名神光在期門下五分陷中直乳第二肋下銅人
在乳下三肋端入門
鍼入七分可灸五壯銅人
輒筋二穴
在腋下三寸腹前行一寸着脇銅人
在淵腋前一寸入門
鍼入六分可灸三壯銅人
淵腋二穴
在側腋下三寸宛宛中擧臂取之鍼入三分禁不可灸銅人
肩井二穴
一名膊井在肩上陷罅中缺盆上大骨前一寸半以三指按取之當中指下陷中是可灸七壯禁不宜鍼銅人
風池二穴
在顳顬卽腦空穴後髮際陷中銅人
在耳後一寸半橫挾風府入門
鍼入三分留七呼可灸七壯銅人
腦空二穴
一名顳顬在承靈後一寸半挾玉枕骨下陷中銅人
挾玉枕傍枕骨下陷中搖耳有空入門
鍼入五分得氣卽瀉可灸三壯
曹魏公苦患頭風目眩華佗鍼此穴卽愈銅人
承靈二穴
在正營後一寸五分鍼入三分可灸五壯銅人
正營二穴
在目窓後一寸鍼入三分可灸五壯銅人
目窓二穴
一名至滎在臨泣後一寸鍼入三分可灸五壯今附三度刺目大明銅人
臨泣二穴
在當目直上入髮際五分鍼入三分留七呼禁不可灸銅人
陽白二穴
在眉上一寸直目瞳子鍼入二分可灸三壯銅人
本神二穴
在曲差傍一寸五分直耳上銅人
在臨泣外一寸半入門
鍼入三分可灸七壯銅人
完骨二穴
在耳後入髮際四分鍼入三分可灸七壯銅人
竅陰二穴
在完骨上枕骨下搖耳有空鍼入三分可灸七壯銅人
側頭部在耳後者十二穴翳風帖耳瘈脈次之顱息又次之完骨又次之浮白最後竅陰又居浮白之上銅人
浮白二穴
在耳後入髮際一寸鍼入三分可灸七壯銅人
角孫二穴
在耳郭中間上開口有空鍼入三分可灸三壯
側頭部在耳上者六穴率谷最上天衝次之角孫最下銅人
天衝二穴
在耳上如前三分承靈後一寸半鍼入三分可灸七壯銅人
率谷二穴
在耳上入髮際一寸五分鍼入三分可灸三壯銅人
曲鬢二穴
在耳上入髮際曲隅陷中鼓頷有空銅人
以耳掩前尖處是穴入門
在耳上將耳掩前正尖上是穴資生
鍼入三分可灸七壯銅人
側頭部在耳前者八穴頷厭在腦空上廉懸顱在腦空中廉懸釐在腦空下廉皆直頭角上至耳前曲鬢又在懸釐之後綱目
懸釐二穴
在曲周上顳顬下廉銅人
從額斜上頭角下陷入門
鍼入三分留三呼可灸三壯銅人
懸顱二穴
在曲周上顳顬中銅人
斜上額角中在懸釐間入門
鍼入三分可灸三壯銅人
頷厭二穴
在曲周下顳顬上廉銅人
對耳額角外入門
在曲角下腦空之上上廉曲周皆當作曲角資生
鍼入五分留七呼可灸三壯銅人
客主人二穴
一名上關在耳前上廉起骨開口有空動脈宛宛中可灸七壯禁不可鍼
若鍼必須側臥張口取之禁不可鍼深問曰何以不得鍼深曰上關若刺深令人欠而不得㰦下關若久留鍼卽㰦而不得欠牙關急是故上關不得刺深下關不得久留鍼也銅人
聽會二穴
一名聽呵一名後關在耳珠微前陷中開口有空銅人
在上關下一寸動脈宛宛中張口得之綱目
鍼入三分留三呼可灸五壯至二七壯銅人
瞳子髎二穴
一名太陽一名前關在目外眥去眥五分鍼入三分禁不可灸銅人
足厥陰肝經流注
足厥陰之脈起於大指聚毛之際大敦穴上循足跗上廉本節前行間穴本節後太衝穴去內踝一寸中封穴上踝八寸交出太陰之後上膕內廉曲泉穴循股陰入毛中環陰器抵小腹挾胃屬肝絡膽上貫膈布脇肋循喉嚨之後上入頏顙額也連目系上出額與督脈會于巓其支者從目系下頰裏環脣內其支者復從肝別貫膈上注肺中自此交入手太陰是動則病腰痛不可以俛仰丈夫㿗疝婦人小腹腫甚則嗌乾面塵脫色是主肝所生病者胸滿嘔逆洞泄狐疝遺尿閉癃盛者寸口大一倍於人迎虛者寸口反小於人迎也靈樞
丑時自竅陰交與大敦循膝股上行至期門穴止入門
厥陰根于大敦結于玉英絡于膻中靈樞
足厥陰肝經左右凡二十六穴
大敦二穴
在足大指端去爪甲如韭葉後三毛中入門
在足大指聚毛中資生
足厥陰脈之所生爲井鍼入三分留六呼可灸三壯銅人
行間二穴
在足大指間動脈應手銅人
在大指次指岐骨間動脈陷中入門
足厥陰脈之所流爲滎鍼入六分留十呼可灸三壯銅人
太衝二穴
在足大指本節後一寸動脈中銅人
在足大指間本節後二寸動脈應手資生
在行間上二寸靈樞
足厥陰脈之所注爲腧鍼入三分留十呼可灸三壯銅人
中封二穴
一名懸泉在足內踝前一寸陷中銅人
在內踝前一寸斜行小脈上資生
足厥陰脈之所行爲經仰足取之靈樞
鍼入四分留七呼可灸三壯銅人
在內踝之前一寸半陷者之中使逆則宛使和則通搖足而得之其穴使足逆仰則穴有宛陷可定鍼使手足和其穴有巷道可通故曰使逆則宛使和則通也靈樞
蠡溝二穴
一名交儀在足內踝上五寸足厥陰絡別走少陽鍼入二分留三呼可灸三壯銅人
中都二穴
一名中郄在內踝上七寸脛骨中與少陰相直鍼入三分可灸五壯銅人
膝關二穴
在犢鼻下二寸傍陷中向裏鍼入四分可灸五壯銅人
曲泉二穴
在膝內輔骨下大筋上小筋下陷中屈膝取之銅人
在輔骨下橫文尖陷中入門
正膝屈內外兩筋間宛宛中又云在膝曲橫文頭資生
足厥陰脈之所入爲合鍼入六分留十呼可灸三壯銅人
陰包二穴
一名陰胞在膝上四寸股內廉兩筋間鍼入六分可灸三壯銅人
五里二穴
在氣衝下三寸陰股中動脈應手鍼入六分可灸五壯銅人
陰廉二穴
在羊矢下去氣衝二寸動脈中鍼入八分留七呼可灸三壯若未經生産婦人可灸卽有子銅人
羊矢二穴在氣衝外一寸入門
章門二穴
脾之募也一名長平一名脇髎在大橫外直臍傍銅人
在臍上二寸橫取六寸側脇季肋端陷中入門
直臍季肋端側臥屈上足伸下足擧臂取之綱目
在臍上二寸兩傍九寸資生
鍼入六分可灸一百壯銅人
期門二穴
肝之募也在不容傍一寸五分直兩乳下第二肋端銅人
直兩乳下第二肋端傍一寸半又云乳直下一寸半資生
令人仰臥從臍心正中向上五寸以墨點定從墨點兩邊橫量各二寸半此乃正穴大約直兩乳爲的用同身寸類聚
督脈流注及孔穴
督脈者起於下極之腧幷於脊裏上至風府入腦上巓循額至鼻柱屬陽脈之海中行凡二十七穴銅人
督之爲言都也陽脈都會男子之主也入門
鼻下素髎一穴
一名面正在鼻柱上端一云準頭鍼入三分禁不可灸銅人
水溝一穴
一名人中在鼻柱下人中中直脣取之鍼入三分留五呼可灸三壯風水面腫鍼此穴卽愈銅人
兌端一穴
在脣上端一云在上脣中央尖尖上鍼入三分留六呼可灸三壯銅人
齦交一穴
在脣內齒上齦縫筋中銅人
在脣內齒上縫中央入門
鍼入三分可灸三壯入門
額上神庭一穴
在額前直鼻上入髮際五分可灸七壯禁不可鍼入門
上星一穴
在神庭後入髮際一寸銅人
在額顱上鼻直中入髮際一寸陷中容豆是穴也
鍼入二分留十呼可灸三壯不宜多灸銅人
顖會一穴
在上星後一寸陷者中可灸二七壯至七七壯初灸不痛病去卽痛止灸禁不可鍼銅人
前頂一穴
在顖會後一寸五分骨陷中鍼入一分可灸三壯至七七壯銅人
百會一穴
一名三陽五會一名天滿在前頂後一寸五分頂中央旋毛中可容豆鍼入二分得氣卽瀉可灸七壯
凡灸頭頂不得過七七壯緣頭頂皮膚淺薄灸不宜多銅人
頂後後頂一穴
一名交衝在百會後一寸五分枕骨上鍼入三分可灸五壯銅人
强間一穴
一名大羽在後頂後一寸五分鍼入三分可灸五壯銅人
腦戶一穴
一名匝風一名合顱在枕骨上强間後一寸五分禁不可鍼令人瘂可灸七壯亦不可妄灸銅人
風府一穴
一名舌本在項入髮際一寸腦戶後一寸五分項大筋內宛宛中銅人
在項後髮際上一寸疾言其肉立起言休立下鍼入二分禁不可灸銅人
瘂門一穴
一名舌腫一名舌厭在風府後五分入髮際五分宛宛中入繫舌本仰頭取之銅人
在項中央入髮際五分宛宛中去風府一寸資生
鍼入二分禁不可灸令人瘂銅人
背脊大椎一穴
在項後第一椎上陷中鍼入五分留三呼瀉五吸若灸隨年爲壯銅人
凡灸椎骨當灸骨節突處方驗灸節下當骨則無驗以魚肉骨參之其言爲可信盍依其言當骨節灸之資生
椎皆作節下皆作外入門
陶道一穴
在項後大椎節下間俛而取之鍼入五分可灸五壯銅人
身柱一穴
在第三椎節下間俛而取之鍼入五分可灸五壯銅人
神道一穴
在第五椎節下間俛而取之可灸七七壯至百壯禁不可鍼銅人
靈臺一穴
在第六椎節下間俛而取之可灸五壯禁不可鍼銅人
至陽一穴
在第七椎節下間俛而取之鍼入五分可灸三壯銅人
筋縮一穴
在第九椎節下間俛而取之鍼入五分可灸三壯銅人
脊中一穴
一名神宗一名脊腧在第十一椎節下間俛而取之鍼入五分禁不可灸銅人
懸樞一穴
在第十三椎節下間伏而取之鍼入三分可灸三壯銅人
命門一穴
一名屬累在第十四椎節下間伏而取之鍼入五分可灸三壯銅人
背部中行自項中央直脊至命門穴與臍相對若取一杖正身立地以杖從地起量至臍切斷却移向後量脊杖頭盡處是命門穴也綱目
陽關一穴
在第十六椎節下間伏而取之鍼入五分可灸三壯銅人
腰腧一穴
一名背解一名髓孔一名腰柱一名腰戶一名髓空在第二十一椎節下間宛宛中銅人
以挺伏地舒身兩手相重支額縱四體開然後巧取乃得其穴綱目
鍼入八分留三呼瀉五吸可灸七壯至七七壯止銅人
長强一穴
一名氣之陰郄督脈別絡在脊骶端下陷中伏地取之乃得其穴鍼入二寸留七呼可灸三十壯至二百壯銅人
任脈流注及孔穴
任脈者起於中極之下以上毛際循腹裏上關元穴名至咽喉承漿穴屬陰脈之海也中行凡二十四穴銅人
任卽姙也所謂生養之源女子之主入門
頤前承漿一穴
一名懸漿一名天池在頤前脣下宛宛中開口取之鍼入三分可灸七壯銅人
頤下廉泉一穴
一名舌本在頷下結喉上舌本間鍼入三分可灸三壯銅人
膺上天突一穴
一名天瞿一名五戶在頸結喉下四寸宛宛中鍼入五分留三呼鍼宜橫下不得低可灸三壯銅人
璇璣一穴
在天突下一寸陷中仰頭取之鍼入三分可灸五壯銅人
華蓋一穴
在璇璣下一寸六分陷中仰頭取之鍼入三分可灸五壯銅人
紫宮一穴
在華蓋下一寸六分陷中仰頭取之鍼入三分可灸五壯銅人
玉堂一穴
一名玉英在紫宮下一寸六分陷中仰頭取之鍼入三分可灸五壯銅人
膻中一穴
一名元兒一名元見在玉堂下一寸六分銅人
橫直兩乳間陷中仰臥取之綱目
在鳩尾上二寸資生
可灸七壯至七七壯止禁不可鍼入門
中庭一穴
在膻中下一寸六分陷中仰頭取之銅人
在鳩尾上一寸入門
鍼入三分可灸五壯銅人
腹中鳩尾一穴
一名𩩲骬一名尾翳在臆前蔽骨下五分人無蔽骨者從岐骨之際量取一寸
此穴灸之則令人少心力又健忘且大難鍼大好手方可下鍼不然取氣多令人夭故幷禁鍼灸銅人
巨闕一穴
心之募也在鳩尾下一寸鳩尾拒者少令强一寸中人有鳩尾拒之鍼入六分留七呼得氣卽瀉可灸七壯至七七壯銅人
上脘一穴
一名上管一名胃脘在巨闕下一寸五分去蔽骨三寸鍼入八分先補後瀉可灸二七壯至百壯銅人
中脘一穴
一名太倉胃之募也在臍上四寸銅人
中脘居心蔽骨與臍之中上下各四寸資生
鍼入八分留七呼瀉五吸可灸二七壯至一百壯銅人
建里一穴
在中脘下一寸鍼入五分留十呼可灸五壯銅人
下脘一穴
在建里下一寸鍼入八分留三呼瀉五吸可灸七壯至百壯銅人
水分一穴
一名分水一名中守在下脘下臍上一寸鍼入八分留三呼瀉五吸若水病灸之大良可灸七壯至百壯禁不可鍼鍼則水盡卽斃銅人
神闕一穴
一名氣合在臍中央禁不可鍼可灸百壯銅人
禁鍼若刺之使人臍中惡瘍潰屎出者死資生
鍼則成水蠱病死綱目
中風不省人事可灸百壯至五百壯卽甦資生
陰交一穴
在臍下一寸鍼入八分得氣卽瀉可灸百壯銅人
氣海一穴
一名脖胦一名下肓在陰交下五分臍下一寸五分銅人
氣海者是男子生氣之海也一切氣疾皆灸之資生
鍼入八分得氣卽瀉可灸百壯銅人
鍼入一寸二分灸三十壯年高者百壯入門
石門一穴
一名利機一名精露三焦之募也鍼入五分可灸二七壯至百壯
婦人不可鍼終身絶子銅人
關元一穴
一名丹田一名太中極小腸之募也鍼入八分留三呼瀉五吸可灸百壯至三百壯銅人
一云鍼入二寸日灸三十壯至三百壯入門
中極一穴
一名氣原一名玉泉膀胱之募也在關元下一寸臍下四寸鍼入八分留十呼得氣卽瀉可灸百壯至二百壯
婦人斷緒四度鍼鍼則有子也銅人
一云鍼入一寸二分日灸三十壯至三百壯入門
曲骨一穴
一名回骨在橫骨之上毛際陷中動脈應手銅人
在中極下一寸臍下五寸入門
鍼入二寸可灸七壯至七七壯銅人
一云鍼入一寸半灸五壯入門
會陰一穴
一名屛翳在兩陰間銅人
在肛門之前前陰後兩陰間入門
鍼入二寸可灸三壯銅人
十五絡所生病
手太陰絡足太陰絡手少陰絡足少陰絡手厥陰絡足厥陰絡手太陽絡足太陽絡手少陽絡足少陽絡手陽明絡足陽明絡任脈之絡督脈之絡脾之大絡合爲十五絡自經分派而別走他經者也入門
手太陰之別名曰列缺
起於腕上分間去腕一寸半別走陽明幷太陰之經直入掌中散于魚際其病實則手銳掌熱虛則欠㰦小便遺數取之所別也靈樞
足太陰之別名曰公孫
去本節之後一寸別走陽明其別者入絡腸胃厥氣上逆則霍亂實則腸中切痛虛則鼓脹取之所別也靈樞
手少陰之別名曰通里
去腕一寸半別走太陽循經入于心中繫舌本屬目系實則支膈虛則不能言取之所別也靈樞
足少陰之別名曰大鍾
當踝後繞跟別走太陽其別者幷經上走于心包下外貫腰脊其病氣逆則煩悶實則閉癃虛則腰痛取之所別也靈樞
手厥陰之別名曰內關
去腕二寸別走少陽出于兩筋之間循經以上繫于心包絡心系實則心痛虛則爲頭項强取之所別也靈樞
足厥陰之別名曰蠡溝
在內踝上五寸別走少陽其別者循脛上睪結于莖其病氣逆則睪腫卒疝實則挻長虛則暴痒取之所別也靈樞
手太陽之別名曰支正
在腕後五寸別走少陰其別者上走肘絡肩髃實則節弛肘廢虛則生疣取之所別也靈樞
足太陽之別名曰飛陽
在外踝上七寸別走少陰實則鼻窒頭背痛虛則鼽衄取之所別也靈樞
手少陽之別名曰外關
在腕後二寸外別走心主遶臂注胸中其病實則肘攣虛則不收取之所別也靈樞
足少陽之別名曰光明
在外踝上五寸別走厥陰下絡足跗實則厥虛則痿躄坐不能起取之所別也靈樞
手陽明之別名曰偏歷
在腕後三寸別走太陰其別者上循臂繞肩髃上曲頰偏齒其別者入耳合於宗脈實則齲聾虛則齒寒痺隔取之所別也靈樞
足陽明之別名曰豊隆
在外踝上八寸別走太陰其別者循脛骨外廉上絡頭項合諸經之氣下絡喉嗌其病氣逆則喉痺卒瘖實則狂癲虛則足不收脛枯取之所別也靈樞
任脈之別名曰會陰
在兩陰間下鳩尾散于腹其病實則腹皮痛虛則瘙痒取之所別也靈樞
督脈之別名曰長强
在脊骶端挾膂上項散頭上下當肩胛左右別走太陽入貫膂其病實則脊强虛則頭重取之所別也靈樞
脾之大絡名曰大包
在淵腋下三寸布胸脇其病實則身盡痛虛則百節皆縱此脈若羅絡之血者皆取之脾之大絡脈也靈樞
脈病有是動有所生病
難經曰經脈有是動有所生病一脈輒變爲二病者何也然經言是動者氣也所生病者血也邪在氣氣爲是動邪在血血爲所生病氣主呴之血主濡之氣留而不行者爲氣先病也血滯而不濡者爲血後病也故先爲是動後爲所生病也
脈有經脈絡脈孫絡脈
經脈爲裏支而橫者爲絡絡之別者爲孫絡盛而血者疾誅之盛者瀉之虛者飮藥以補之靈樞
經徑也徑直者爲經經之支派傍出者爲絡入門
絡穴俱在兩經中間乃交經過絡之處也入門
刺藏府經絡四病皆不同十五絡病至淺在表也十二經病次之六府病又次之五藏病至深在裏也故治法有難易焉至於絡又各不同十五絡之絡乃陰經別走陽經陽經別走陰經而橫貫兩經之間者所謂支而橫者爲絡是也繆刺之絡乃病邪流溢大絡不得入貫經腧而其痛與經脈繆處乃絡病經不病者也血絡之絡乃皮膚所見或赤或靑或黑之絡而小者如鍼大者如筋也以淺深言之血絡至淺繆刺者次之十五絡近裏而貫經腧也綱目
十二經血氣多少
夫人之常數太陽常多血少氣少陽常多氣少血陽明常多血多氣厥陰常多血少氣少陰常多氣少血太陰常多氣少血此天之常數也
故曰刺陽明出血氣刺太陽出血惡氣刺少陽出氣惡血刺太陰出氣惡血刺厥陰出血惡氣刺少陰出氣惡血也靈樞
足陽明太陰爲表裏足少陽厥陰爲表裏足太陽少陰爲表裏手陽明太陰爲表裏手少陽心主爲表裏手太陽少陰爲表裏也靈樞
十二經行度部分
手之三陰從藏走至手手之三陽從手走至頭足之三陽從頭走至足足之三陰從足走至腹靈樞
人之經絡三陽三陰分布一身太陽少陰在身之後陽明太陰在身之前少陽厥陰在身之側
氣行有街
胸氣有街腹氣有街頭氣有街脛氣有街故氣在頭者止之于腦氣在胸者止之于膺與背兪氣在腹者止之背兪與衝脈于臍左右之動脈者氣在脛者止之于氣街與承山踝上以下取此者用毫鍼得氣乃刺之靈樞
鍼法有巨刺繆刺散刺
經曰左盛則右病右盛則左病右痛未已而左脈先病左痛未已而右脈先病如此者必巨刺之此五穴井滎腧經合臨時變合刺法之最大者也巨刺者刺經脈也入門
經曰邪客大絡者左注右右注左上下左右其氣無常不入經腧命曰繆刺繆刺者刺絡脈也言絡脈與經脈繆處身有踡攣疼痛而脈無病刺其陰陽交貫之道也入門
散刺者散鍼也因雜病而散用其穴因病之所宜而鍼之初不拘於流注卽天應穴資生經所謂阿是穴是也入門
邪客於經痛在於左而右脈先病者巨刺之必中其經非絡脈也絡病者其痛與經脈繆處故命曰繆刺皆左取右右取左又曰身形有痛九候莫病則繆刺之繆刺皆取諸經之絡脈也綱目
奇經八脈
脈有陽維陰維有陽蹻陰蹻有衝有督有任有帶之脈凡此八脈者皆不拘於經故曰奇經八脈也難經
奇經病非自生蓋因諸經溢出而流入之也比於聖人圖設溝渠以備水潦之溢溝渠滿溢則流於深湖人脈隆盛入於八脈而不環周故其受邪氣蓄則腫熱砭射之也綱目
督衝任三脈幷起而異行皆始於氣衝穴名一源而分三岐督脈行背而應乎陽任脈行腹而應乎陰衝脈自足至頭若衝衝而直行於上爲十二經脈之海總領諸經氣血三脈皆起於氣衝氣衝又起於胃脈其源如此則知胃氣爲本矣入門
陽維
起于金門穴名以陽交爲郄與手足太陽及蹻脈會于肩腧與手足少陽會于天髎及會肩井與足少陽會于陽白上本神下至風池與督脈會于瘂門此陽維之脈起于諸陽之交會也入門
陽維爲病苦寒熱又曰陽維維於陽陰維維於陰陰陽不能相維則悵然失志溶溶不能自收持綱目
陰維
陰維之郄曰築賓穴名與足太陰厥陰會于府舍期門又與任脈會于廉泉天突此陰維起于諸陰之交會也入門
陰維爲病苦心痛綱目
陽蹻
陽蹻脈者起於跟中循外踝上行申脈穴入風池
陽蹻之病陽急而狂奔入門
蹻者捷也言此脈之行如蹻捷者之擧動手足也入門
陰蹻
陰蹻脈者亦起於跟中循內踝上行照海穴至咽喉交貫衝脈
陰蹻之病陰急而足直入門
衝脈
衝脈行身之前挾任脈兩傍東垣云衝脈起於會陰穴名根於氣街爲二道入腹中央挾臍兩傍上行附足陽明之脈至胸中而散綱目
衝脈爲病逆氣而裏急
內經言衝脈幷足少陰之經難經言幷足陽明之經以此推之則衝脈起自氣街在陽明少陰二經之內挾臍上行其理明矣綱目
督脈
督脈始終行身之後出於會陰根於長强上行脊裏至於巓附足太陽之脈謂之督者以其督領諸經也綱目
督脈爲病脊强而反折綱目
任脈
任脈始終行身之前東垣云任脈起於會陰根於曲骨入前陰中出腹裏過臍上行附足厥陰之經謂之任者女子得之以姙養也綱目
任脈爲病其內苦結男子爲七疝女子爲瘕聚綱目
衝脈任脈皆於胞中上循腹裏爲經絡之海其浮而外者循腹右上行會於咽喉別而絡脣口綱目
帶脈
帶脈者起於季脇迴身一周難經
經云帶脈周迴季肋間註云迴繞周身總束諸脈如束帶然起於季肋卽章門穴乃脇下接腰骨之間也入門
帶脈爲病腹滿溶溶若坐水中入門
子午八法
子者陽也午者陰也不曰陰陽而曰子午者正以見人身任督與天地子午相爲流通故地理南鍼不離子午乃陰陽自然之妙用也八法者奇經八穴爲要乃十二經之大會也入門
公孫衝脈內關陰維臨泣帶脈外關陽維後谿督脈申脈陽蹻列缺任脈照海陰蹻其陽蹻陽維幷督脈屬陽主肩背腰腿在表之病其陰蹻陰維任衝帶屬陰主心腹脇肋在裏之痾入門
周身三百六十穴統於手足六十六穴六十六穴又統於八穴故謂之奇經八穴入門
子午流注
流者往也注者住也神氣之流行也十二經每經各得五穴井滎腧經合也手不過肘足不過膝陽干三十六穴陰干三十穴共成六十六穴陽干多六穴者乃原穴也入門
大腸合又有巨虛上廉小腸合又有巨虛下廉三焦合又有委陽也綱目
五臟六腑所屬五腧五行
肺
少商魚際太淵經渠尺澤井木滎火腧土經金合水
大腸
商陽二間三間合谷陽谿曲池井金滎水腧木原經火合土
心
中衝勞宮大陵間使曲澤曲池井木滎火腧土經金合水合土
心不主令故代以心包
小腸
少澤前谷後谿腕骨陽谷小海下廉井金滎水腧木原經火合土合土
肝
大敦行間太衝中封曲泉井木滎火腧土經金合水
膽
竅陰俠谿臨泣丘墟陽輔陽陵泉井金滎水腧木原經火合土
脾
隱白大都太白商丘陰陵泉井木滎火腧土經金合水
胃
厲兌內庭陷谷衝陽解谿三里井金滎水腧木原經火合土
腎
涌泉然谷太谿復溜陰谷井木滎火腧土經金合水
膀胱
至陰通谷束骨京骨崑崙委中井金滎水腧木原經火合土
三焦
關衝液門中渚陽池支溝天井委陽井金滎水腧木原經火合土合土
五腧陰陽配合
陰井木陽井金陰滎火陽滎水陰腧土陽腧木陰經金陽經火陰合水陽合土陰陽皆不同其意何也然是剛柔之事也陰井乙木陽井庚金庚者乙之剛乙者庚之柔故爲配合焉他倣此難經
五腧主病
五臟六腑各有井滎腧經合皆何所主然經言所出爲井所流爲滎所注爲腧所行爲經所入爲合井主心下痞滿肝邪也滎主身熱心邪也腧主體重節痛脾邪也經主喘咳寒熱肺邪也合主氣逆而泄腎邪也此所主病也難經
五腧鍼隨四時
春刺井夏刺滎季夏刺腧秋刺經冬刺合者何也蓋春刺井者邪在肝也夏刺滎者邪在心也季夏刺腧者邪在脾也秋刺經者邪在肺也冬刺合者邪在腎也難經
井合有義
所出爲井所入爲合奈何蓋井者東方春也萬物始生故言所出爲井也合者北方冬也陽氣入藏故言所入爲合也難經
五臟六腑有疾當取十二原
五藏有六府六府有十二原十二原出于四關主治五藏五藏有疾當取之十二原十二原者五藏之所以稟三百六十五節氣味也五藏有疾應出十二原而原各有出陽中之少陰肺也其原出於太淵陽中之太陽心也其原出於太陵陰中之少陽肝也其原出於太衝陰中之至陰脾也其原出於太白陰中之太陰腎也其原出於太谿膏之原出于鳩尾肓之原出于氣海此十二原主治五藏六府之有疾也靈樞
四關者合谷太衝穴也十二經原皆出於四關入門
臟腑要穴
五藏腧二十五穴六府腧三十六穴幷巨虛上下廉共六十四腧實切要之穴也藏府有病此六十四穴皆主之其太淵大陵太衝太白太谿爲五藏之原其三里巨虛上下廉委中委陽陽陵泉爲六府之合又切要中之切要而醫所最當先者也藏兪二十五府兪三十六合爲六十一兪加委陽上廉下廉是爲六十四兪也綱目
六合所出所入
帝曰滎腧與合各有名乎岐伯曰滎腧治外經合治內府帝曰合各有名乎岐伯曰胃合入于三里大腸合入于巨虛上廉小腸合入于巨虛下廉此三府皆出足陽明也三焦合入于委陽膀胱合入于委中此二府皆出足太陽也膽合入于陽陵泉此一府出足少陽也帝曰取之奈何岐伯曰取三里者低跗取之取巨虛者擧足取之委陽者屈伸而索之委中者屈而取之陽陵泉者正竪膝與之齊下至委陽之陽取之靈樞
足三焦別脈
足三焦者足太陽之別也上踝五寸別入貫腨腸出于委陽穴名幷太陽之正入絡膀胱約下焦其病實則閉癃虛則遺尿遺尿則補之閉癃則瀉之靈樞
八會穴
府會太倉中脘穴藏會季脇章門穴筋會陽陵泉穴名髓會絶骨陽輔穴血會膈腧穴名骨會大杼穴名脈會太淵穴名氣會三焦外一筋直兩乳內也膻中穴
府會中脘府病治此臟會章門臟病治此筋會陽陵泉筋病治此髓會絶骨髓病治此血會膈腧血病治此骨會大杼骨病治此脈會太淵脈病治此氣會膻中氣病治此難經
六經標本
足太陽之本在跟以上五寸中標在兩絡命門命門者目也
足少陽之本在竅陰之間標在窓籠之前窓籠者耳也
足少陰之本在內踝下上三寸中標在背腧與舌下兩脈也
足厥陰之本在行間上五寸所標在背腧也
足陽明之本在厲兌標在人迎頰挾頏顙也
足太陰之本在中封前上四寸之中標在背腧與舌本也
手太陽之本在外踝之後標在命門之上一寸也
手少陽之本在小指次指之間上二寸標在耳後上角下外眥也
手陽明之本在肘骨中上至別陽標在顔下合鉗上也
手太陰之本在寸口之中標在腋下動也
手少陰之本在銳骨之端標在背腧也
手心主之本在掌後兩筋之間二寸中標在腋下三寸也
凡候此者下虛則厥下盛則熱上虛則眩上盛則熱痛靈樞
人身四海腧穴
胃爲水穀之海其腧上在氣街下在三里
衝脈爲十二經之海其腧上在于大杼下出于巨虛之上下廉
膻中爲氣之海其腧上在于柱骨之上下在于人迎
腦爲髓之海其腧上在于其蓋下在風府蓋卽百會穴也靈樞
大接經
經曰留瘦不移節而刺之使十二經無過絶假令十二經中是何經絡不通行當刺不通凝滯經俱令氣過節無問其數以平爲期
大接經治中風偏枯從陽引陰從陰引陽皆取十二經井穴也綱目
主病要穴
大槪上部病多取手陽明中部病取足太陰下部病取足厥陰前膺取足陽明後背取足太陽因各經之病而取各經之穴者最爲要訣百病一鍼爲率多則四鍼滿身鍼者可惡入門
膏肓腧三里湧泉百病無所不治入門
若要安丹田三里不曾乾資生
禁鍼灸
身之穴三百六十有五其三十穴灸之有害七十九穴刺之爲災叔和
用鍼者先明孔穴補虛瀉實勿失其理鍼皮膚腠理勿傷肌肉鍼肌肉勿傷筋脈鍼筋脈勿傷骨髓鍼骨髓勿傷諸絡傷筋膜者愕視失魂傷血脈者煩亂失神傷皮毛者上氣失魂傷骨髓者呻吟失志傷肌肉者四肢不收失智此爲五亂有死之憂也資生
刺中五臟死候
五藏主藏神不可傷傷之則死
刺中心一日死其動爲噫
刺中肺三日死其動爲咳
刺中肝五日死其動爲語一作欠
刺中脾十日死其動爲呑
刺中腎六日死一作三日其動爲嚔
刺中膽一日半死其動爲嘔
刺中膈爲傷中其病雖愈不過一歲必死內經
失鍼致傷
刺跗上中大脈血出不止死
刺陰中大脈血出不止死
刺面中溜脈不幸爲盲
刺客主人上關穴內陷中脈爲內漏爲聾
刺頭中腦戶入腦立死
刺膝臏出液爲跛
刺舌下中脈大過血出不止爲瘖
刺臂太陰脈出血多立死
刺足布絡中脈血不出爲腫
刺足少陰脈重虛出血爲舌難以言
刺郄中大脈令人仆脫色
刺膺中陷中肺爲喘逆仰息
刺氣衝中脈血不出爲腫鼠
刺肘中內陷氣歸之爲不屈伸
刺脊間中髓爲傴
刺陰股下三寸內陷令人遺尿
刺乳上中乳房爲腫根蝕
刺腋下脇間令人咳
刺缺盆中內陷氣泄令人喘咳逆
刺小腹中膀胱尿出令人小腹滿
刺手魚腹內陷爲腫
刺眶上陷骨中脈爲漏爲盲
刺關節中液出不得屈伸內經
刺上關者呿不能欠
刺下關者欠不能呿
刺犢鼻者屈不能伸
刺兩關者伸不能屈靈樞
禁鍼穴
神庭腦戶顖會玉枕絡却承靈顱息角孫承泣神道靈臺雲門肩井膻中缺盆上關鳩尾五里手靑靈合谷神闕橫骨氣衝箕門承筋三陰交水分會陰石門三陽絡人迎乳中然谷伏兎入門
禁灸穴
瘂門風府天柱承光臨泣頭維攢竹睛明素髎禾髎迎香顴髎下關人迎天牖天府周榮淵腋乳中鳩尾腹哀肩貞陽池中衝少商魚際經渠陽關脊中隱白漏谷條口地五會犢鼻陰市伏兎髀關申脈委中陰陵泉殷門心腧承扶承泣瘈脈絲竹空瘖門耳門石門氣衝腦戶白環腧
奇穴
不出於靈樞內經故謂之奇穴
取膏肓腧穴法
此穴主陽氣虧弱諸虛痼冷夢遺上氣咳逆噎膈狂惑忘誤百病尤治痰飮諸疾須令患人就床平坐曲膝齊胸以兩手圍其足膝使胛骨開離勿令動搖以指按四椎微下一分五椎微上二分點墨記之卽以墨平畵相去六寸許四肋三間胛骨之裏肋間空處容側指許摩膂肉之表筋骨空處按之患者覺牽引胸戶中手指痺卽眞穴也灸後覺氣壅盛可灸氣海及足三里瀉火實下灸後令人陽盛當消息以自保養不可縱慾入門
又法令病人兩手交在兩膊上則胛骨開其穴立見以手揣摸第四椎骨下兩傍各開三寸四肋三間之中按之痠疼是穴灸時手搭兩膊上不可放下灸至百壯爲佳回春
取患門穴法
主少年陰陽俱虛面黃體瘦飮食無味咳嗽遺精潮熱盜汗心胸背引痛五勞七傷等證無不效先用蠟繩一條以病人男左女右脚板從足大拇指頭齊量起向後隨脚板當心貼肉直上至膝腕大橫文中截斷次令病人解髮勻分兩邊平身正立取前繩子從鼻端齊引繩向上循頭縫下腦後貼肉隨脊骨垂下至繩盡處以墨點記此不是灸穴也別用稈心按於口上兩頭至吻却鉤起稈心中心至鼻端根如∧字樣齊兩吻截斷將此稈展直於先點墨處取中橫量勿令高下於稈心兩頭盡處以墨記之此是灸穴初灸七壯累灸至百壯初只灸此二穴
一法治虛勞羸瘦令病人平身正直用草子男左女右自脚中指尖量過脚心下向上至曲䐐大紋處切斷却將此草自鼻尖量從頭正中須分開頭心髮貼肉量至脊以草盡處用墨點記別用草一條令病人自然合口量闊狹切斷却將此草於墨點上平摺兩頭盡處量穴灸時隨年多灸一壯如年三十灸三十一也累效資生
此法與上法略同類聚
取四花穴法
治病同患門令病人平身正立稍縮臂膊取蠟繩遶項向前平結喉骨後大杼骨俱墨點記向前雙垂與鳩尾穴齊卽切斷却翻繩向後以繩原點大杼墨放結喉墨上結喉墨放大杼骨上從背脊中雙繩頭貼肉垂下至繩頭盡處以墨點記不是灸穴別取稈心令病人合口無得動喉橫量齊兩吻切斷還於背上墨記處摺中橫量兩頭盡處點之此是灸穴又將循脊直量上下點之此是灸穴初灸七壯累灸百壯迨瘡愈病未愈依前法復灸故云累灸百壯但當灸脊上兩穴切宜少灸凡一次可灸三五壯多灸則恐人踡背灸此等穴亦要灸足三里以瀉火氣爲妙入門
崔知悌四花穴法以稻稈心量口縫切斷以如此長裁紙四方當中剪小孔別用長稻稈踏脚下前取脚大指爲止後取至曲䐐橫文中爲止斷了却環在結喉下垂向背後看稈止處卽以前小孔紙當中安分爲四花蓋灸紙四角也
又一法先橫量口吻取長短以所量草就背上三椎骨下直量至草盡處兩頭用筆點了再量中指長短爲準却將量中指草橫直量兩頭用筆圏四角其圏者是穴不圏者不是穴可灸七七壯止資生
此灸法皆陽虛所宜華佗云風虛冷熱惟有虛者不宜灸但方書云虛損勞瘵只宜早灸膏肓四花乃虛損未成之際如瘦弱兼火雖灸亦只宜灸內關三里以散其痰火早年欲作陰火不宜灸入門
騎竹馬灸法
專主癰疽發背腫毒瘡瘍瘰癧癘風諸風一切無名腫毒灸之疎瀉心火先從男左女右臂腕中橫文起用薄篾條量至中指齊肉盡處切斷却令病人脫去上下衣裳以大竹杠一條𩣔定兩人徐徐扛起足要離地五寸許兩傍更以兩人扶定勿令動搖不穩却以前量竹篾貼定竹杠竪起從尾骶骨貼脊量至篾盡處以墨點記不是灸穴却比病人同身寸篾二寸平摺放前點墨上自中橫量兩傍各開一寸方是灸穴可灸三七壯極效入門
別穴
不出於銅人而散見諸書故謂之別穴入門
神聰四穴
在百會左右前後四面各相去各一寸主頭風目眩風癎狂亂鍼入三分
膝眼四穴
在膝蓋頭骨下兩傍陷中主膝臏痠痛鍼入五分留三呼禁不可灸
旁廷二穴
在腋下四肋間高下正與乳相當乳後二寸陷中俗名注市擧腋取之主卒中惡飛屍遁疰胸脇滿鍼入五分灸五十壯
長谷二穴
在脇臍傍相去各五寸一名循元主泄痢不嗜食可灸三十壯
下腰一穴
在八髎正中央脊骨上名三宗骨主泄痢下膿血灸五十壯
腸遶二穴
挾玉泉相去二寸主大便閉灸隨年壯
環岡二穴
在小腸腧下二寸橫文間主大小便不通灸七壯
八關八穴
在手十指間治大熱眼痛睛欲出鍼刺出血卽愈
闌門二穴
在玉莖傍二寸治疝氣衝心欲絶鍼入二寸半灸二七壯
獨陰二穴
在足第二指節下橫文一云在足大指次指下中節橫文當中主心腹痛及疝痛欲死當中灸五壯男左女右極妙
胞門子戶各一穴
胞門在關元左傍二寸子戶在關元右傍二寸俱主婦人無子各灸五十壯
金津玉液二穴
在舌下兩傍脈主舌腫喉痺以三稜鍼出血卽愈
大骨空二穴
在手大指第二節尖上可灸九壯如下法
小骨空二穴
在手小指二節尖上治眼疾及爛弦風灸九壯以口吹火滅
太陽二穴
在兩額角眉後紫脈上治頭風及偏頭痛鍼出血一云卽瞳子髎也
明堂一穴
在鼻直上入髮際一寸主頭風鼻塞多涕鍼入二分一云卽上星穴也
眉衝二穴
一名小竹當兩眉頭直上入髮際主五癎頭痛鼻塞鍼入二分不可灸
榮池二穴
在足內踝前後兩邊池中脈一名陰陽穴主赤白帶下鍼入三分灸三十壯
漏陰二穴
在足內踝下五分微有動脈主赤白帶下鍼入一分灸三十壯
中魁二穴
在手中指第二節尖上主五噎呑酸嘔吐灸五壯以口吹火滅
血郄二穴
卽百蟲窠在膝內廉上膝三寸陷中主腎藏風瘡鍼入二寸半灸二七壯
腰眼二穴
令病人解去上體衣服於腰上兩傍微陷處謂之腰眼穴直身平立用筆點定然後上床合面而臥每灼小艾炷七壯灸之瘵蟲或吐出或瀉下卽安
此法名遇仙灸治瘵捷法也
先一日點定腰眼穴至半夜子時交癸亥日期便灸七壯若灸九壯至十一壯尤妙醫鑑
通關二穴
在中脘傍各五分主五噎鍼入八分左撚能進飮食右撚能和脾胃此穴一鍼有四效凡下鍼後良久覺脾磨食覺鍼動爲一效次鍼破病根腹中作聲爲二效次覺流入膀胱爲三效又次覺氣流行腰後骨空間爲四效綱目
胛縫二穴
在背端骨下直腋縫尖及臂主肩背痛連胛鍼入三分瀉六吸
二白二穴
在掌後橫文上四寸手厥陰脈兩穴相幷一穴在兩筋中一穴在大筋外主痔漏下血痒痛鍼入三分瀉兩吸
迴氣一穴
在脊窮骨上主五痔便血失屎灸百壯
氣端十穴
在足十指端主脚氣日灸三壯神效
鶴頂二穴
在膝蓋骨尖上主兩足癱瘓無力灸七壯
龍玄二穴
在列缺上靑脈中主下牙痛灸七壯
陰獨八穴
在足四指間主婦人月經不調須待經定爲度鍼三分灸三壯
通理二穴
在足小指上二寸主婦人崩中及經血過多鍼入二分灸二七壯
氣門二穴
在關元傍三寸主婦人崩漏鍼入五分
陰陽二穴
在足拇指下屈裏表頭白肉際主婦人赤白帶下灸三七壯
漏陰二穴
在足內踝下五分微有動脈主赤白帶下鍼入一分灸三十壯
精宮二穴
在背第十四椎下各開三寸專主夢遺可灸七壯神效
直骨二穴
在乳下大約離一指頭看其低陷之處與乳直對不偏者是穴也婦人按其乳直向下看乳頭所到之處正穴也主遠年咳嗽炷如小豆大灸三壯男左女右不可差誤其咳卽愈如不愈不可治
交儀二穴
在足內踝上五寸主女子漏下赤白灸三十壯
當陽二穴
在目瞳子直上入髮際一寸主風眩卒不識人鼻塞鍼入三分
魚腰二穴
一名印堂在兩眉中主眼疾鍼入二分
奪命二穴
在曲澤上主目昏暈鍼入三分禁灸已上穴散出諸方
諸藥灸法
豉餠灸法
治疽瘡不起發取豆豉和椒薑鹽葱爛搗捏作餠子厚薄如折三錢以來安瘡頭上灸之若覺太熱卽擡起又安其上若餠子乾更換新者灸之若膿已成愼不可灸精義
硫黃灸法
治諸瘡久不差變成瘻取硫黃一塊可瘡口大小安之別取少許硫黃於火上燒用釵尖挑起點硫黃令着三五遍取膿水乾差爲度精義
隔蒜灸法
治癰疽腫毒大痛或不痛麻木先以濕紙覆其上候先乾處爲瘡以獨頭蒜切片三分厚安瘡頭上艾炷灸之每五炷換蒜片如瘡大有十餘頭作一處生者以蒜搗爛攤患處鋪艾灸之若痛灸至不痛不痛灸至痛此拔引鬱毒之法的有迴生之功若瘡色白不起發不作膿不問日期最宜多灸入門
桑枝灸法
治發背不起發不腐桑枝燃着吹息火焰以火頭灸患處日三五次每次片時取瘀肉腐動爲度若腐肉已去新肉生遲宜灸四圍如陰瘡膁瘡瘰癧流注久不愈者尤宜灸之入門
附子灸法
治腦瘻諸癰腫堅牢削附子令如碁子厚正着腫上以小唾濕附子艾灸附子令熱徹附子欲乾輒更唾濕之常令附子熱徹附子欲乾輒更之氣入腫中無不愈資生
黃土灸法
凡發背率多於背兩胛間初如粟米大或痛或痒人皆慢忽不爲治不過十日遂至於死急取淨黃土和水爲泥捻作餠子厚二分闊一寸半貼瘡上以大艾炷安餠上灸之一炷一易餠子若粟米大時灸七餠卽差如錢許大可日夜不住灸之以差爲度資生
鷄足鍼法
靈樞云病重者鷄足取之其法正入一鍼左右斜入二鍼如鷄之足有三爪也綱目
擇鍼灸吉日法
欲行鍼灸先知行年宜忌及人神所在不與禁忌相應卽可矣若遇急卒暴病不可拘於此法通人達士豈拘此哉資生
千金云凡癰疽疔腫喉痺客忤尤爲急覺病卽宜便治又中風卒急之證須速救療此論甚當夫急難之際命在須臾必待吉日後治之則已淪於鬼錄矣此所以不可拘避忌也惟平居治病於未形選天德月德等日服藥鍼灸可也資生
太乙徒立於中宮朝八風占吉凶
帝曰候八正奈何少師曰候此者當以冬至之日太乙立於葉蟄之宮其至也天必應之以風雨所謂風者皆拔屋折樹木揚沙石起毫毛發腠理者也
風從太乙所居之方來者爲實風主生長萬物其從衝後來者爲虛風主殺害傷人故聖人謹候虛風而避之今言風從南方來者夏至爲實風太乙所居之方故也冬至爲虛風者以其衝太乙者故也餘方倣此靈樞
其以夜半至者萬民皆臥而不犯也故其歲民少病其以晝至者萬民懈惰而皆中於虛風故多病靈樞
風從南方來
名曰大弱風其傷人也內舍於心外在於脈其氣主爲熱
夏至爲實風冬至爲虛風靈樞
風從西南來
名曰謀風其傷人也內舍於脾外在於肌其氣主爲弱
立秋爲實風立春爲虛風靈樞
風從西方來
名曰剛風其傷人也內舍於肺外在於皮膚其氣主爲燥
秋分爲實風春分爲虛風靈樞
風從西北來
名曰折風其傷人也內舍於小腸外在於手太陽脈脈絶則溢脈閉則結不通善暴死
立冬爲實風立夏爲虛風靈樞
風從北方來
名曰大剛風其傷人也內舍於腎外在於骨與肩背之膂筋其氣主爲寒
冬至爲實風夏至爲虛風靈樞
風從東北來
名曰凶風其傷人也內舍於大腸外在於兩脇腋骨下及肢節
立春爲實風立秋爲虛風靈樞
風從東方來
名曰嬰兒風其傷人也內舍於肝外在於筋紐其氣主爲身溫
春分爲實風秋分爲虛風靈樞
風從東南來
名曰弱風其傷人也內舍於胃外在於肌肉其氣主體重
夏至爲實風冬至爲虛風靈樞
八正謂八節之正氣也虛邪者謂八節之虛風也以從虛之鄕來襲虛而入爲病故謂之八正虛邪也以身之虛逢時之虛兩虛相感其氣至骨入則傷五藏故聖人避風如避矢石焉靈樞
九宮圖
中央招搖宮忌藏府膈下一二三四五六七八九東西南北東南西南西北東北巽震艮坎乾兌坤離夏至立夏春分立春冬至立冬秋分立秋上天宮陰洛宮倉門宮天留宮葉蟄宮新洛宮倉果宮玄委宮忌腰尻忌右脚忌右脇忌右肩忌頭首忌左肩忌左脇忌左脚
太乙神名常以冬至之日居葉蟄之宮四十六日明日居天留宮四十六日明日居倉門宮四十六日明日居陰洛宮四十六日明日居上天宮四十六日明日居玄委宮四十六日明日居倉果宮四十六日明日居新洛宮四十五日明日復居葉蟄之宮數所在日從一處至九日復返於一常如是無已終而復始靈樞
始自八節得王之日從其宮至所在之處首一終九日徒一宮至九日復返於一周而復始如是次而行之計每宮各得五日九之則一節之日悉備矣銅人
身形應九野
帝曰身形應九野奈何岐伯曰請言身形之應九野也左足應立春其日戊寅巳丑左脇應春分其日乙卯左肩膺立夏其日戊辰己巳膺喉首頭應夏至其日丙午右手應立秋其日戊申己未右脇應秋分其日辛酉右足應立冬其日戊戌己亥腰尻下竅應冬至其日壬子六府膈下五藏應中州其大禁大禁太乙所在之日及諸戊己是謂天忌日也靈樞
太乙遊八節日數
出鍼灸書
立春節
自立春入節日始計至春分通計四十五日而止或餘一日則棄之不用以下倣此
一日十日十九日二十八日三十七日忌左脚足二日十一日二十日二十九日三十八日忌頭首喉膺三日十二日二十一日三十日三十九日忌腰尻下竅四日十三日二十二日三十一日四十日忌右肩臂五日十四日二十三日三十二日四十一日忌左脇六日十五日二十四日三十三日四十二日忌左肩臂七日十六日二十五日三十四日四十三日忌臟腑膈下八日十七日二十六日三十五日四十四日忌右脚足九日十八日二十七日三十六日四十五日忌右脇
春分節
自春分入節日始計至立夏通計四十五日
一日十日十九日二十八日三十七日忌左脇二日十一日二十日二十九日三十八日忌左肩臂三日十二日二十一日三十日三十九日忌臟腑膈下四日十三日二十二日三十一日四十日忌右脚足五日十四日二十三日三十二日四十一日忌右脇六日十五日二十四日三十三日四十二日忌左脚足七日十六日二十五日三十四日四十三日忌頭首喉膺八日十七日二十六日三十五日四十四日忌腰尻下竅九日十八日二十七日三十六日四十五日忌右肩臂
立夏節
自立夏入節日始計至夏至通共四十五日
一日十日十九日二十八日三十七日忌左肩臂二日十一日二十日二十九日三十八日忌臟腑膈下三日十二日二十一日三十日三十九日忌右脚足四日十三日二十二日三十一日四十日忌右脇五日十四日二十三日三十二日四十一日忌左脚足六日十五日二十四日三十三日四十二日忌頭首喉膺七日十六日二十五日三十四日四十三日忌腰尻下竅八日十七日二十六日三十五日四十四日忌右肩臂九日十八日二十七日三十六日四十五日忌左脇
夏至節
自夏至入節日始計至立秋通共四十五日
一日十日十九日二十八日三十七日忌頭首喉膺二日十一日二十日二十九日三十八日忌腰尻下竅三日十二日二十一日三十日三十九日忌右肩臂四日十三日二十二日三十一日四十日忌左脇五日十四日二十三日三十二日四十一日忌左肩臂六日十五日二十四日三十三日四十二日忌臟腑膈下七日十六日二十五日三十四日四十三日忌右脚足八日十七日二十六日三十五日四十四日忌右脇九日十八日二十七日三十六日四十五日忌左脚足
立秋節
自立秋入節日始計至秋分通共四十五日
一日十日十九日二十八日三十七日忌右肩臂二日十一日二十日二十九日三十八日忌左脇三日十二日二十一日三十日三十九日忌左肩臂四日十三日二十二日三十一日四十日忌臟腑膈下五日十四日二十三日三十二日四十一日忌右脚足六日十五日二十四日三十三日四十二日忌右脇七日十六日二十五日三十四日四十三日忌左脚足八日十七日二十六日三十五日四十四日忌頭首喉膺九日十八日二十七日三十六日四十五日忌腰尻下竅
秋分節
自秋分入節日始計至立冬通共四十五日
一日十日十九日二十八日三十七日忌右脇二日十一日二十日二十九日三十八日忌左脚足三日十二日二十一日三十日三十九日忌頭首喉膺四日十三日二十二日三十一日四十日忌腰尻下竅五日十四日二十三日三十二日四十一日忌右肩臂六日十五日二十四日三十三日四十二日忌左脇七日十六日二十五日三十四日四十三日忌左肩臂八日十七日二十六日三十五日四十四日忌臟腑膈下九日十八日二十七日三十六日四十五日忌右脚足
立冬節
自立冬入節日始計至冬至通共四十五日
一日十日十九日二十八日三十七日忌右脚足二日十一日二十日二十九日三十八日忌右脇三日十二日二十一日三十日三十九日忌左脚足四日十三日二十二日三十一日四十日忌頭首喉膺五日十四日二十三日三十二日四十一日忌腰尻下竅六日十五日二十四日三十三日四十二日忌右肩臂七日十六日二十五日三十四日四十三日忌左脇八日十七日二十六日三十五日四十四日忌左肩臂九日十八日二十七日三十六日四十五日忌臟腑膈下
冬至節
自冬至入節日始計至立春通共四十五日
一日十日十九日二十八日三十七日忌腰尻下竅二日十一日二十日二十九日三十八日忌右肩臂三日十二日二十一日三十日三十九日忌左脇四日十三日二十二日三十一日四十日忌左肩臂五日十四日二十三日三十二日四十一日忌臟腑膈下六日十五日二十四日三十三日四十二日忌右脚足七日十六日二十五日三十四日四十三日忌右脇八日十七日二十六日三十五日四十四日忌左脚足九日十八日二十七日三十六日四十五日忌頭首喉膺
九宮尻神圖
中巽震艮坎乾兌坤離尻肩脇膝口乳頭牙指腨腰項肚膝肘目背面膊手踝
九宮尻神禁忌出入門
坤踝震腨指牙上巽屬頭兮乳口中面背目乾手膊兌項腰艮膝肋離從坎肘脚肚輪流數惟有肩尻在中宮
逐日人神所在
出神應經
一日在足大指厥陰分三日在股內少陰分五日在口舌太陰分七日在足內踝少陰分九日在尻厥陰分十一日在鼻柱陽明分十三日在牙齒少陰分十五日在遍身鍼灸大忌十七日在氣衝陽明分十九日在足趺陽明分二十一日在手小指太陽分二十三日在肝腧厥陰分二十五日在足陽明分二十七日在膝陽明分二十九日在膝脛厥陰分二日在足外踝少陽分四日在腰太陽分六日在手陽明分八日在手腕太陽分十日在腰背太陰分十二日在髮際少陽分十四日在胃脘陽明分十六日在胸乳太陰分十八日在股內少陰分二十日在足內踝少陰分二十二日在外踝少陽分二十四日在手陽明分二十六日在胸太陰分二十八日在陰少陰分三十日在足趺陽明分
每月諸神直日避忌傍通圖
出鍼灸書
正月二月三月四月五月六月七月八月九月十月十一月十二月月厭戌酉申未午巳辰卯寅丑子亥月忌戌戌戌丑丑丑辰辰辰未未未月殺丑戌未辰丑戌未辰丑戌未辰月刑巳子辰申午丑寅酉未亥卯戌大殺戌巳午未寅卯辰亥子丑申酉六害巳辰卯寅丑子亥戌酉申未午血忌丑未寅申卯酉辰戌巳亥午子血支丑寅卯辰巳午未申酉戌亥子天醫卯寅丑子亥戌酉申未午巳辰季忌丑戌未辰丑戌未辰丑戌未辰天滅丑卯申酉丑卯申酉丑卯申酉瘟㾮未戌辰寅午巳酉申亥子丑卯不向東西北南東西北南東西北南
鍼灸吉日
每月甲戌甲申甲寅
乙巳乙卯乙丑乙亥
丙子丙申丙午丙戌
丁卯丁亥丁丑
戊戌戊申
巳亥
庚午庚子庚戌庚申
辛卯辛丑辛亥
壬午壬子壬戌壬申
癸丑癸未巳上皆吉日綱目
雖云吉日太乙所在及戊己日不可鍼灸鍼灸書
春甲乙夏丙丁四季戊己秋庚辛冬壬癸皆吉
男喜破日女喜除日男女俱宜開日入門
鍼灸忌日
凡鍼灸必忌人神尻神血支血忌瘟㾮之類急病則一日上忌一時入門
每月忌初六十六十八二十二二十四小盡日及弦望晦朔五辰五酉五未及入節前後各一日凶綱目
病人本命日不可鍼灸綱目
辛未日鍼藥俱忌扁鵲死日也入門
男忌除日及戊日女忌破日及己日男女俱忌滿日入門
壬辰甲辰己巳丙午丁未日男忌鍼灸
甲寅乙卯乙酉乙巳丁巳日女忌鍼灸入門
坐向法
春東坐西向
夏南坐北向
秋西坐東向
冬北坐南向入門
