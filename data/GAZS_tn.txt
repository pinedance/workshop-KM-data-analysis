景岳全書卷之一入集傳忠錄上
全書紀略
先外祖張景岳公名介賓字會卿先世居四川綿竹縣明初以軍功世授紹興衛指揮卜室郡城會稽之東生穎異讀書不屑章句韜鈐軒岐之學尤所淹貫壯歲遊燕冀間從戎幕府出楡關履碣石經鳳城渡鴨綠居數年無所就親益老家益貧翻然而歸功名壯志消磨殆盡盡棄所學而肆力於軒岐探隱硏神醫日進名日彰時人比之仲景東垣云苦志編輯內經窮年縷析彙成類經若干卷問世世奉爲金匱玉函者久矣
全書者博采前人之精義考驗心得之玄微以自成一家之書首傳忠錄統論陰陽六氣先賢可否凡三卷次脈神章擇諸家珍要精髓以測病情凡二卷著傷寒爲典雜證爲謨婦人爲規小兒爲則痘疹爲詮外科爲鈐凡四十卷採藥味三百種人蔘附子熟地大黃爲藥中四維更推蔘地爲良相黃附爲良將凡二卷創藥方分八陣曰補曰和曰寒曰固曰因曰攻曰散名新方八陣凡二卷集古方分八陣名古方八陣凡八卷別輯婦人小兒痘疹外科方總皆出入古今八陣以神其用凡四卷共六十四卷名景岳全書
是書也繼往開來功豈小補哉以兵法部署方略者古人用藥如用兵也或云公生平善韜鈐不得遂其幼學壯行之志而寓意於醫以發洩其五花八門之奇余曰此蓋有天焉特老其才救世而接醫統之精傳造物之意夫豈其微歟是編成於晩年力不能梓授先君先君復授日蔚余何人斯而能繼先人之遺志哉歲庚辰攜走粵東告方伯魯公公曰此濟世慈航也天下之寶當與天下共之捐俸付剞劂閱數月工竣不肖得藉慰先人以慰先外祖於九原先外祖可不朽矣
外孫林日蔚跋
明理一
萬事不能外乎理而醫之於理爲尤切散之則理爲萬象會之則理歸一心夫醫者一心也病者萬象也擧萬病之多則醫道誠難然而萬病之病不過各得一病耳譬之北極者醫之一心也萬星者病之萬象也欲以北極而對萬星則不勝其對以北極而對一星則自有一線之直彼此相照何得有差故醫之臨症必期以我之一心洞病者之一本以我之一對彼之一旣得一眞萬疑俱釋豈不甚易一也者理而已矣苟吾心之理明則陰者自陰陽者自陽焉能相混陰陽旣明則表與裏對虛與實對寒與熱對明此六變明此陰陽則天下之病固不能出此八者是編也列門爲八列方亦爲八蓋古有兵法之八門予有醫家之八陣一而八之所以神變化八而一之所以遡淵源故予於此錄首言明理以統陰陽諸論詳中求備用帥八門夫兵係興亡醫司性命執中心學孰先乎此是卽曰傳中可也曰傳心亦可也然傳中傳心總無非爲斯人斯世之謀耳故復命爲傳忠錄
陰陽篇二
凡診病施治必須先審陰陽乃爲醫道之綱領陰陽無謬治焉有差醫道雖繁而可以一言蔽之者曰陰陽而已故證有陰陽脈有陰陽藥有陰陽以證而言則表爲陽裏爲陰熱爲陽寒爲陰上爲陽下爲陰氣爲陽血爲陰動爲陽靜爲陰多言者爲陽無聲者爲陰喜明者爲陽欲暗者爲陰陽微者不能呼陰微者不能吸陽病者不能俯陰病者不能仰以脈而言則浮大滑數之類皆陽也沈微細濇之類皆陰也以藥而言則升散者爲陽斂降者爲陰辛熱者爲陽苦寒者爲陰行氣分者爲陽行血分者爲陰性動而走者爲陽性靜而守者爲陰此皆醫中之大法至於陰中復有陽陽中復有靜疑似之間辨須的確此而不識極易差訛是又最爲緊要然總不離於前之數者但兩氣相兼則此少彼多其中便有變化一皆以理測之自有顯然可見者若陽有餘而更施陽治則陽愈熾而陰愈消陽不足而更用陰方則陰愈盛而陽斯滅矣設能明徹陰陽則醫理雖玄思過半矣
一道産陰陽原同一氣火爲水之主水卽火之源水火原不相離也何以見之如水爲陰火爲陽象分氷炭何謂同源蓋火性本熱使火中無水其熱必極熱極則亡陰而萬物焦枯矣水性本寒使水中無火其寒必極寒極則亡陽而萬物寂滅矣此水火之氣果可呼吸相離乎其在人身是卽元陰元陽所謂先天之元氣也欲得先天當思根柢命門爲受生之竅爲水火之家此卽先天之北闕也舍此他求如涉海問津矣學者宜識之
一凡人之陰陽但知以氣血臟腑寒熱爲言此特後天有形之陰陽耳至若先天無形之陰陽則陽曰元陽陰曰元陰元陽者卽無形之火以生以化神機是也性命係之故亦曰元氣元陰者卽無形之水以長以立天癸是也强弱係之故亦曰元精元精元氣者卽化生精氣之元神也生氣通天惟賴乎此經曰得神者昌失神者亡卽此之謂今之人多以後天勞慾戕及先天今之醫只知有形邪氣不知無形元氣夫有形者迹也盛衰昭著體認無難無形者神也變幻倏忽挽回非易故經曰麤守形上守神嗟呼又安得有通神明而見無形者與之共談斯道哉
一天地陰陽之道本貴和平則氣令調而萬物生此造化生成之理也然陽爲生之本陰實死之基故道家曰分陰未盡則不仙分陽未盡則不死華元化曰得其陽者生得其陰者死故凡欲保生重命者尤當愛惜陽氣此卽以生以化之元神不可忽也曩自劉河間出以暑火立論耑用寒凉伐此陽氣其害已甚賴東垣先生論脾胃之火必須溫養然尙未能盡斥一偏之謬而丹溪復出又立陰虛火動之論製補陰大補等丸俱以黃柏知母爲君寒凉之弊又復盛行夫先受其害者旣去而不返後習而用者猶迷而不悟嗟乎法高一尺魔高一丈若二子者謂非軒歧之魔乎余深悼之故直削於此實冀夫盡洗積陋以蘇生命之厄誠不得不然也觀者其諒之察之勿以誹謗先輩爲責也幸甚
一陰陽虛實經曰陽虛則外寒陰虛則內熱陽盛則外熱陰盛則內寒
一經曰陽氣有餘爲身熱無汗此言表邪之實也又曰陰氣有餘爲多汗身寒此言陽氣之虛也仲景曰發熱惡寒發於陽無熱惡寒發於陰又曰極寒反汗出身必冷如氷此與經旨義相上下
一經曰陰盛則陽病陽盛則陰病陽勝則熱陰盛則寒
一陰根於陽陽根於陰凡病有不可正治者當從陽以引陰從陰以引陽各求其屬而衰之如求汗於血生氣於精從陽引陰也又如引火歸源納氣歸腎從陰引陽也此卽水中取火火中取水之義
一陰之病也來亦緩而去亦緩陽之病也來亦速而去亦速陽生於熱熱則舒緩陰生於寒寒則拳急寒邪中於下熱邪中於上飮食之邪中於中
一考之中藏經曰陽病則旦靜陰病則夜寧陽虛則暮亂陰虛則朝爭蓋陽虛喜陽助所以朝輕而暮重陰虛喜陰助所以朝重而暮輕此言陰陽之虛也若實邪之候則與此相反凡陽邪盛者必朝重暮輕陰邪盛者必朝輕暮重此陽逢陽王陰得陰强也其有或晝或夜時作時止不時而動者以正氣不能主持則陰陽盛負交相錯亂當以培養正氣爲主則陰陽將自和矣但或水或火宜因虛實以求之
六變辨三
六變者表裏寒熱虛實也是卽醫中之關鍵明此六者萬病皆指諸掌矣以表言之則風寒暑濕火燥感於外者是也以裏言之則七情勞慾飮食傷於內者是也寒者陰之類也或爲內寒或爲外寒寒者多虛熱者陽之類也或爲內熱或爲外熱熱者多實虛者正氣不足也內出之病多不足實者邪氣有餘也外入之病多有餘六者之詳條列如左
表證篇四
表證者邪氣之自外而入者也凡風寒暑濕火燥氣有不正皆是也經曰淸氣大來燥之勝也風木受邪肝病生焉熱氣大來火之勝也金燥受邪肺病生焉寒氣大來水之勝也火熱受邪心病生焉濕氣大來土之勝也寒水受邪腎病生焉風氣大來木之勝也土濕受邪脾病生焉又曰冬傷於寒春必病溫春傷於風夏生飱泄夏傷於暑秋必痎瘧秋傷於濕冬生咳嗽又曰風從其衝後來者爲虛風傷人者也主殺主害者凡此之類皆言外來之邪但邪有陰陽之辨而所傷亦自不同蓋邪雖有六化止陰陽陽邪化熱熱則傷氣陰邪化寒寒則傷形傷氣者氣通於鼻鼻通於臟故凡外受暑熱而病有發於中者以熱邪傷氣也傷形者淺則皮毛深則經絡故凡外受風寒而病爲身熱體痛者以寒邪傷形也經曰寒則腠理閉氣不行故氣收矣炅則腠理開營衛通汗大泄故氣泄矣此六氣陰陽之辨也然而六邪之感於外者又惟風寒爲最蓋風爲百病之長寒爲殺厲之氣人身內有臟腑外有經絡凡邪氣之客於形也必先舍於皮毛留而不去乃入於孫絡留而不去乃入於絡脈留而不去乃入於經脈然後內連五臟散於腸胃陰陽俱感五臟乃傷此邪氣自外而內之次也然邪氣在表必有表證旣見表證則不可攻裏若誤攻之非惟無涉且恐裏虛則邪氣承虛愈陷也表證旣明則裏證可因而解矣故表證之辨不可不爲之先察
一人身臟腑在內經絡在外故臟腑爲裏經絡爲表在表者手足各有六經是爲十二經脈以十二經脈分陰陽則六陽屬腑爲表六陰屬臟爲裏以十二經脈分手足則足經之脈長而且遠自上及下遍絡四體故可按之以察周身之病手經之脈短而且近皆出入於足經之間故凡診傷寒外感者則但言足經不言手經也然而足之六經又以三陽爲表三陰爲裏而三陽之經則又以太陽爲陽中之表以其脈行於背背爲陽也陽明爲陽中之裏以其脈行於腹腹爲陰也少陽爲半表半裏以其脈行於側三陽傳遍而漸入三陰也故凡欲察表證者但當分前後左右而以足三陽經爲主然三陽之中則又惟太陽一經包覆肩背外爲周身之綱維內連五臟六腑之肓腧此諸陽之主氣猶四通八達之衢也故凡風寒之傷人必多自太陽經始
一足三陰之經皆自脚上腹雖亦在肌表之間然三陰主裏而凡風寒自表而入者未有不由陽經而入陰分也若不由陽經逕入三陰者卽爲直中陰經必連臟矣故陰經無可據之表證
一寒邪在表者必身熱無汗以邪閉皮毛也
一寒邪客於經絡必身體疼痛或拘急而痠者以邪氣亂營氣血脈不利也
一寒邪在表而頭痛者有四經焉足太陽脈挾於頭頂足陽明脈上至頭維足少陽脈上行兩角足厥陰脈上會於巓皆能爲頭痛也故惟太陰少陰皆無頭痛之症
一寒邪在表多惡寒者蓋傷於此者必惡此所謂傷食惡食傷寒惡寒也
一邪氣在表脈必緊數者營氣爲邪所亂也
一太陽經脈起目內眥上頂巓下項挾脊行腰膕故邪在太陽者必惡寒發熱而兼頭項痛腰脊强或膝腨痠疼也
一陽明經脈起自目下循面鼻行胸腹故邪在陽明者必發熱微惡寒而兼目痛鼻乾不眠也
一少陽爲半表半裏之經其脈繞耳前後由肩井下脇肋故邪在少陽者必發熱而兼耳聾脇痛口苦而嘔或往來寒熱也
以上皆三陽之表證但見表證則不可攻裏或發表或微解或溫散或凉散或溫中托裏而爲不散之散或補陰助陰而爲雲蒸雨化之散嗚呼意有在而言難盡也惟慧者之心悟之
一表證之脈仲景曰寸口脈浮而緊浮則爲風緊則爲寒風則傷衛寒則傷營營衛俱病骨節煩疼當發其汗也脈經註曰風爲陽寒爲陰衛爲陽營爲陰風則傷陽寒則傷陰各從其類而傷也故衛得風則熱營得寒則痛營衛俱病故致骨節煩疼當發汗解表而愈
一浮脈本爲屬表此固然也然有邪寒初感之甚者拘束衛氣脈不能達則必沈而兼緊此但當以發熱身痛等表症參合而察之自可辨也又若血虛動血者脈必浮大陰虛水虧者脈必浮大內火熾盛者脈必浮大關陰格陽者脈必浮大若此者俱不可一槪以浮爲表論必當以形氣病氣有無外證參酌之若本非表證而誤認爲表則殺人於反掌之間矣
一外感寒邪脈大者必病進以邪氣日盛也然必大而兼緊方爲病進若先小而後大及漸大漸緩者此以陰轉陽爲胃氣漸至將解之兆也
一寒邪未解脈息緊而無力者無愈期也何也蓋緊者邪氣也力者元氣也緊而無力則邪氣有餘而元氣不足也元氣不足何以逐邪臨此證者必能使元陽漸充則脈漸有力自小而大自虛而實漸至洪滑則陽氣漸達表將解矣若日見無力而緊數日進則危亡之兆也
一病必自表而入者方得謂之表證若由內以及外便非表證矣經曰從內之外者調其內從外之內者治其外從內之外而盛於外者先治其內而後治其外從外之內而盛於內者先治其外而後調其內此內外先後之不可不知也
一傷風中風雖皆有風之名不可均作表證蓋傷風之病風自外入者也可散之溫之而已此表證也中風之病雖形證似風實由內傷所致本無外邪故不可以表證論治法具本條
一發熱之類本爲火證但當分辨表裏凡邪氣在表發熱者表熱而裏無熱也此因寒邪治宜解散邪氣在裏發熱者必裏熱先甚而後及於表也此是火證治宜淸凉凡此內外皆可以邪熱論也若陰虛水虧而爲骨蒸夜熱者此虛熱也又不可以邪熱爲例惟壯水滋陰可以治之
一濕燥二氣雖亦外邪之類但濕有陰陽燥亦有陰陽濕從陰者爲寒濕濕從陽者爲濕熱燥從陽者因於火燥從陰者發於寒熱則傷陰必連於臟寒則傷陽必連於經此所以濕燥皆有表裏必須辨明而治之
一濕證之辨當辨表裏經曰因於濕首如裏又曰傷於濕者下先受之若道路衝風冒雨或動作辛苦之人汗濕沾衣此皆濕從外入者也若嗜好酒漿生冷以致泄瀉黃疸腫脹之類此濕從內出者也在上在外者宜微從汗解在下在裏者宜分利之濕熱者宜淸宜利寒濕者宜補脾溫腎
一燥證之辨亦有表裏經曰淸氣大來燥之勝也風木受邪肝病生焉此中風之屬也蓋燥勝則陰虛陰虛則血少所以或爲牽引或爲拘急或爲皮腠風消或爲臟腑乾結此燥從陽化營氣不足而傷乎內者也治當以養營補陰爲主若秋令太過金氣勝而風從之則肺先受病此傷風之屬也蓋風寒外束氣應皮毛故或爲身熱無汗或爲咳嗽喘滿或鼻塞聲瘂或咽喉乾燥此燥以陰生衛氣受邪而傷乎表者也治當以輕揚溫散之劑煖肺去寒爲主
裏證篇五
裏證者病之在內在臟也凡病自內生則或因七情或因勞倦或因飮食所傷或爲酒色所困皆爲裏證以此言之實屬易見第於內傷外感之間疑似之際若有不明未免以表作裏以裏作表乃致大害故當詳辨也
一身雖微熱而濈濈汗出不止及無身體痠疼拘急而脈不緊數者此熱非在表也
一症似外感不惡寒反惡熱而絶無表證者此熱盛於內也
一凡病表證而小便淸利者知邪未入裏也
一表證已具而飮食如故胸腹無礙者病不及裏也若見嘔惡口苦或心胸滿悶不食乃表邪傳至胸中漸入於裏也若煩躁不眠乾渴譫語腹痛自利等症皆邪入於裏也若腹脹喘滿大便結硬潮熱斑黃脈滑而實者此正陽明胃腑裏實之證可下之也
一七情內傷過於喜者傷心而氣散心氣散者收之養之過於怒者傷肝而氣逆肝氣逆者平之抑之過於思者傷脾而氣結脾氣結者溫之豁之過於憂者傷肺而氣沈肺氣沈者舒之擧之過於恐者傷腎而氣怯腎氣怯者安之壯之
一飮食內傷氣滯而積者脾之實也宜消之逐之不能運化者脾之虛也宜煖之助之
一酒濕傷陰熱而煩滿者濕熱爲病也淸之泄之酒濕傷陽腹痛瀉利嘔惡者寒濕之病也溫之補之
一勞倦傷脾者脾主四肢也須補其中氣
一色慾傷腎而陽虛無火者兼培其氣血陰虛有火者純補其眞陰
一痰飮爲患者必有所本求所從來方爲至治若但治標非良法也詳具本條
一五臟受傷本不易辨但有諸中必形諸外故肝病則目不能視而色靑心病則舌不能言而舌赤脾病則口不知味而色黃肺病則鼻不聞香臭而色白腎病則耳不能聽而色黑
虛實篇六
虛實者有餘不足也有表裏之虛實有氣血之虛實有臟腑之虛實有陰陽之虛實凡外入之病多有餘內出之病多不足實言邪氣實則當瀉虛言正氣虛則當補凡欲察虛實者爲欲知根本之何如攻補之宜否耳夫疾病之實固爲可慮而元氣之虛慮尤甚焉故凡診病者必當先察元氣爲主而後求疾病若實而誤補隨可解救虛而誤攻不可生矣然總之虛實之要莫逃乎脈如脈之眞有力眞有神者方是眞實證脈之似有力似有神者便是假實證矧脈之無力無神以至全無力全無神者哉臨症者萬毋忽此
一表實者或爲發熱或爲身痛或爲惡熱掀衣或爲惡寒鼓慄寒束於表者無汗火盛於表者有瘍走注而紅痛者知營衛之有熱拘急而痠疼者知經絡之有寒
一裏實者或爲脹爲痛或爲痞爲堅或爲閉爲結或爲喘爲滿或懊憹不寧或躁煩不眠或氣血積聚結滯腹中不散或寒邪熱毒深留臟腑之間
一陽實者爲多熱惡熱陰實者爲痛結而寒氣實者氣必喘促而聲色壯厲血實者血必凝聚而且痛且堅
一心實者多火而多笑肝實者兩脇少腹多有疼痛且復多怒脾實者爲脹滿氣閉或爲身重肺實者多上焦氣逆或爲咳喘腎實者多下焦壅閉或痛或脹或熱見於二便
一表虛者或爲汗多或爲肉戰或爲怯寒或爲目暗羞明或爲耳聾眩運或肢體多見麻木或擧動不勝勞煩或爲毛槁而肌肉削或爲顔色憔悴而神氣索然
一裏虛者爲心怯心跳爲驚惶爲神魂之不寧爲津液之不足或爲飢不能食或爲渴不喜冷或畏張目而視或聞人聲而驚上虛則飮食不能運化或多嘔惡而氣虛中滿下虛則二陰不能流利或便尿失禁肛門脫出而泄瀉遺精在婦人則爲血枯經閉及墮胎崩淋帶濁等症
一陽虛者火虛也爲神氣不足爲眼黑頭眩或多寒而畏寒陰虛者水虧也爲亡血失血爲戴陽爲骨蒸勞熱氣虛者聲音微而氣短似喘血虛者肌膚乾澁而筋脈拘攣
一心虛者陽虛而多悲肝虛者目䀮䀮無所見或陰縮筋攣而善恐脾虛者爲四肢不用或飮食不化腹多痞滿而善憂肺虛者少氣息微而皮毛燥澁腎虛者或爲二陰不通或爲兩便失禁或多遺泄或腰脊不可俯仰而骨痠痿厥
一諸痛之可按者爲虛拒按者爲實
一脹滿之虛實仲景曰腹滿不減減不足言當下之腹滿時減復如故此爲寒當與溫藥夫減不足言者以中滿之甚無時或減此實脹也故當下之腹滿時減者以腹中本無實邪所以有時或減旣減而腹滿如故者以脾氣虛寒而然所以當與溫藥溫卽兼言補也
一內經諸篇皆惓惓以神氣爲言夫神氣者元氣也元氣完固則精神昌盛無待言也若元氣微虛則神氣微去元氣大虛則神氣全去神去則機息矣可不畏哉脈要精微論曰夫精明者所以視萬物別黑白審長短以長爲短以白爲黑如是則精衰矣言而微終日乃復言者此氣奪也衣被不歛言語善惡不避親疎此神明之亂也倉稟不藏者是門戶不要也水泉不止是膀胱不藏也得守者生失守者死夫五臟者身之强也頭者精明之府頭傾視深精神將奪矣背者胸中之府背曲肩垂府將壞矣腰者腎之府轉搖不能腎將憊矣膝者脚之府屈伸不能行則僂附筋將憊矣骨者髓之府不能久立行則振掉骨將憊矣得强則生失强則死此內經之言虛證也當察其意
一虛者宜補實者宜瀉此易知也而不知實中復有虛虛中復有實故每以至虛之病反見盛勢大實之病反有羸狀此不可不辨也如病起七情或飢飽勞倦或酒色所傷或先天不足及其旣病則每多身熱便閉戴陽脹滿虛狂假斑等症似爲有餘之病而其因實由不足醫不察因從而瀉之必枉死矣又如外感之邪未除而留伏於經絡食飮之滯不消而積聚於臟腑或鬱結逆氣有不可散或頑痰瘀血有所留藏病久致羸似乎不足不知病本未除還當治本若誤用補必益其病矣此所謂無實實無虛虛損不足而益有餘如此死者醫殺之耳
附華元化虛實大要論曰病有臟虛臟實腑虛腑實上虛上實下虛下實狀各不同宜深消息腸鳴氣走足冷手寒食不入胃吐逆無時皮毛憔悴肌肉皺皴耳目昏塞語聲破散行步喘促精神不收此五臟之虛也診其脈擧指而滑按之而微看在何部以斷其臟也又按之沈小微弱短濇軟濡俱爲臟虛也飮食過多大小便難胸膈滿悶肢節疼痛身體沈重頭目悶眩脣口腫脹咽喉閉塞腸中氣急皮肉不仁暴生喘乏偶作寒熱瘡疽幷起悲喜時來或自痿弱或自高强氣不舒暢血不流通此臟之實也診其脈擧按俱盛者實也又長浮數疾洪緊弦大俱曰實也看在何經而斷其臟也頭疼目赤皮熱骨寒手足舒緩血氣壅塞丹瘤更生咽喉腫痛輕按之痛重按之快食飮如故曰腑實也診其脈浮而實大者是也皮膚搔癢肌肉䐜脹食飮不化大便滑而不止診其脈輕手按之得滑重手按之得平此乃腑虛也看在何經而正其時也胸膈痞滿頭目碎痛飮食不下腦項昏重咽喉不利涕唾稠粘診其脈左右寸口沈結實大者上實也頰赤心忪擧動顫慄語聲嘶嗄脣焦口乾喘乏無力面少顔色頤頷腫滿診其左右寸脈弱而微者上虛也大小便難飮食如故腰脚沈重當作痠重臍腹疼痛診其左右尺中脈伏而濇者下實也大小便難飮食進退腰脚沈重如坐水中行步艱難氣上奔衝夢寐危險診其左右尺中脈滑而濇者下虛也病人脈微濇短小俱屬下虛也
一本篇虛實證有未盡者俱詳載虛損門當互察之
寒熱篇七
寒熱者陰陽之化也陰不足則陽承之其變爲熱陽不足則陰承之其變爲寒故陰勝則陽病陰勝爲寒也陽勝則陰病陽勝爲熱也熱極則生寒因熱之甚也寒極則生熱因寒之甚也陽虛則外寒寒必傷陽也陰虛則內熱熱必傷陰也陽盛則外熱陽歸陽分也陰盛則內寒陰歸陰分也寒則傷形形言表也熱則傷氣氣言裏也故火王之時陽有餘而熱病生水王之令陽不足而寒病起人事之病由於內氣交之病由於外寒熱之表裏當知寒熱之虛實亦不可不辨
一熱在表者爲發熱頭痛爲丹腫斑黃爲揭去衣被爲諸痛瘡瘍
一熱在裏者爲瞀悶脹滿爲煩渴喘結或氣急叫吼或躁擾狂越
一熱在上者爲頭痛目赤爲喉瘡牙痛爲諸逆衝上爲喜冷舌黑
一熱在下者爲腰足腫痛爲二便秘澁或熱痛遺精或溲混便赤
一寒在表者爲憎寒爲身冷爲浮腫爲容顔靑慘爲四肢寒厥
一寒在裏者爲冷嚥腸鳴爲惡心嘔吐爲心腹疼痛爲惡寒喜熱
一寒在上者爲呑酸爲膈噎爲飮食不化爲噯腐脹噦
一寒在下者爲淸濁不分爲鶩溏痛泄爲陽痿爲遺尿爲膝寒足冷
一病人身大熱反欲得近衣者熱在皮膚寒在骨髓也身大寒反不欲近衣者寒在皮膚熱在骨髓也此表證之辨若內熱之甚者亦每多畏寒此當以脈症參合察之
一眞寒之脈必遲弱無神眞熱之脈必滑實有力
一陽臟之人多熱陰臟之人多寒陽臟者必平生喜冷畏熱卽朝夕食冷一無所病此其陽之有餘也陰臟者一犯寒凉則脾腎必傷此其陽之不足也第陽强者少十惟二三陽弱者多十常五六然恃强者多反病畏弱者多安寧若或見彼之强而忌我之弱則與侏儒觀場醜婦效顰者無異矣
寒熱眞假篇八
寒熱有眞假者陰證似陽陽證似陰也蓋陰極反能躁熱乃內寒而外熱卽眞寒假熱也陽極反能寒厥乃內熱而外寒卽眞熱假寒也假熱者最忌寒凉假寒者最忌溫熱察此之法當專以脈之虛實强弱爲主
一假熱者水極似火也凡病傷寒或患雜證有其素稟虛寒偶感邪氣而然者有過於勞倦而致者有過於酒色而致者有過於七精而致者有原非火證以誤服寒凉而致者凡眞熱本發熱而假熱亦發熱其證則亦爲面赤躁煩亦爲大便不通小便赤澁或爲氣促咽喉腫痛或爲發熱脈見緊數等症昧者見之便認爲熱妄投寒凉下咽必斃不知身雖有熱而裏寒格陽或虛陽不歛者多有此證但其內症則口雖乾渴必不喜冷卽喜冷者飮亦不多或大便不實或先硬後溏或小水淸頻或陰枯黃赤或氣短懶言或色黯神倦或起倒如狂而禁之則止自與登高罵詈者不同此虛狂也或斑如蚊迹而淺紅細碎自與紫赤熱極者不同此假斑也凡假熱之脈必沈細遲弱或雖浮大緊數而無力無神此乃熱在皮膚寒在臟腑所謂惡熱非熱實陰證也凡見此內頹內困等症而但知攻邪則無有不死急當以四逆八味理陰煎回陽飮之類倍加附子塡補眞陽以引火歸源但使元氣漸復則熱必退藏而病自愈所謂火就燥者卽此義也故凡見身熱脈數按之不鼓擊者此皆陰盛格陽卽非熱也仲景治少陰證面赤者以四逆湯加葱白主之東垣曰面赤目赤煩躁引飮脈七八至按之則散者此無根之火也以薑附湯加人蔘主之外臺秘要曰陰盛發躁名曰陰躁欲坐井中宜以熱藥治之
一假寒者火極似水也凡傷寒熱甚失於汗下以致陽邪亢極鬱伏於內則邪自陽經傳入陰分故爲身熱發厥神氣昏沈或時畏寒狀若陰證凡眞寒本畏寒而假寒亦畏寒此熱深厥亦深熱極反兼寒化也大抵此證必聲壯氣粗形强有力或脣焦舌黑口渴飮冷小便赤澁大便秘結或因多飮藥水以致下利純淸水而其中仍有燥糞及矢氣極臭者察其六脈必皆沈滑有力此陽證也凡內實者宜三承氣湯擇而用之潮熱者以大柴胡湯解而下之內不實者以白虎湯之類淸之若雜證之假寒者亦或爲畏寒或爲戰慄此以熱極於內而寒侵於外則寒熱之氣兩不相投因而寒慄此皆寒在皮膚熱在骨髓所謂惡寒非寒明是熱證但察其內症則或爲喜冷或爲便結或小水之熱澁或口臭而躁煩察其脈必滑實有力凡見此證卽當以凉膈芩連之屬助其陰而淸其火使內熱旣除則外寒自伏所謂水流濕者亦此義也故凡身寒厥冷其脈滑數按之鼓擊於指下者此陽極似陰卽非寒也
一假寒誤服熱藥假熱誤服寒藥等證但以冷水少試之假熱者必不喜水卽有喜者或服後見嘔便當以溫熱藥解之假寒者必多喜水或服後反快而無所逆者便當以寒凉藥解之
十問篇九
一問寒熱二問汗三問頭身四問便五問飮食六問胸七聾八渴俱當辨九因脈色察陰陽十從氣味章神見見定雖然事不難也須明哲毋招怨
上十問者乃診治之要領臨症之首務也明此十問則六變具存而萬病形情俱在吾目中矣醫之爲難難在不識病本而施誤治耳誤則殺人天道可畏不誤則濟人陰德無窮學者欲明是道必須先察此要以定意見以爲階梯然後再採群書廣其知識又何誤焉有能熟之胸中運之掌上非止爲人而爲已不淺也愼之寶之
一問寒熱
問寒熱者問內外之寒熱欲以辨其在表在裏也人傷於寒則病爲熱故凡病身熱脈緊頭疼體痛拘急無汗而且得於暫者必外感也蓋寒邪在經所以頭痛身疼邪閉皮毛所以拘急發熱若素日無疾而忽見脈症若是者多因外感蓋寒邪非素所有而突然若此此表證也若無表證而身熱不解多屬內傷然必有內症相應合而察之自得其眞
一凡身熱經旬或至月餘不解亦有仍屬表證者蓋因初感寒邪身熱頭痛醫不能辨誤認爲火輒用寒凉以致邪不能散或雖經解散而藥未及病以致留蓄在經其病必外症多而裏症少此非裏也仍當解散
一凡內證發熱者多屬陰虛或因積熱然必有內症相應而其來也漸蓋陰虛者必傷精傷精者必連臟故其在上而連肺者必喘急咳嗽在中而連脾者或妨飮食或生懊憹或爲躁煩焦渴在下而連腎者或精血遺淋或二便失節然必焂熱往來時作時止或氣怯聲微是皆陰虛證也
一凡怒氣七情傷肝傷臟而爲熱者總屬眞陰不足所以邪火易熾亦陰虛也
一凡勞倦傷脾而發熱者以脾陰不足故易於傷傷則熱生於肌肉之分亦陰虛也
一凡內傷積熱者在癥痞必有形症在血氣必有明徵或九竅熱於上下或臟腑熱於三焦若果因實熱凡火傷在形體而無涉於眞元者則其形氣聲色脈候自然壯麗無弗有可據而察者此當以實火治之
一凡寒證尤屬顯然或外寒者陽虧於表或內寒者火衰於中諸如前證但熱者多實而虛熱者最不可誤寒者多虛而實寒者間亦有之此寒熱之在表在裏不可不辨也
二問汗
問汗者亦以察表裏也凡表邪盛者必無汗而有汗者邪隨汗去已無表邪此理之自然也故有邪盡而汗者身凉熱退此邪去也有邪在經而汗在皮毛者此非眞汗也有得汗後邪雖稍減而未得盡全者猶有餘邪又不可因汗而必謂其無表邪也須因脈症而詳察之
一凡溫暑等證有因邪而作汗者有雖汗而邪未去者皆表證也總之表邪未除者在外則連經故頭身或有疼痛在內則連臟故胸膈或生躁煩在表在裏有症可憑或緊或數有脈可辨須察其眞假虛實孰微孰甚而治之
一凡全非表證則或有陽虛而汗者須實其氣陰虛而汗者須益其精火盛而汗者凉之自愈過飮而汗者淸之可寧此汗症之有陰陽表裏不可不察也諸汗詳證載傷寒門
三問頭身
問其頭可察上下問其身可察表裏頭痛者邪居陽分身痛者邪在諸經前後左右陰陽可辨有熱無熱內外可分但屬表邪可散之而愈也
一凡火盛於內爲頭痛者必有內應之症或在喉口或在耳目別無身熱惡寒在表等候者此熱盛於上病在裏也察在何經宜淸宜降高者抑之此之謂也若用輕揚散劑則火必上升而痛愈甚矣
一凡陰虛頭痛者擧發無時是因酒色過度或遇勞苦或逢情慾其發則甚此爲裏證或精或氣非補不可也
一凡頭痛屬裏者多因於火此其常也然亦有陰寒在上陽虛不能上達而痛甚者其症則惡寒嘔惡六脈沈微或兼弦細諸治不效余以桂附蔘熟之類而愈之是頭痛之有陽虛也
一凡云頭風者此世俗之混名然必有所因須求其本辨而治之
一凡眩運者或頭重者可因之以辨虛實凡病中眩運多因淸陽不升上虛而然如丹溪云無痰不作運殊非眞確之論但當兼形氣分久暫以察之觀內經曰上虛則眩上盛則熱痛其義可知至於頭重尤屬上虛經曰上氣不足腦爲之不滿頭爲之苦傾此之謂也
一凡身痛之甚者亦當察其表裏以辨寒熱其若感寒作痛者或上或下原無定所隨散而愈此表邪也若有定處而別無表證乃痛痺之屬邪氣雖亦在經此當以裏證視之但有寒熱之異耳若因火盛者或肌膚灼熱或紅腫不消或內生煩渴必有熱症相應治宜以淸以寒若幷無熱候而疼痛不止多屬陰寒以致血氣凝滯而然經曰痛者寒氣多也有寒故痛也必溫其經使血氣流通其邪自去矣
一凡勞損病劇而忽加身痛之甚者此陰虛之極不能滋養筋骨而然營氣憊矣無能爲也
四問便
二便爲一身之門戶無論內傷外感皆當察此以辨其寒熱虛實蓋前陰通膀胱之道而其利與不利熱與不熱可察氣化之强弱凡患傷寒而小水利者以太陽之氣未劇卽吉兆也後陰開大腸之門而其通與不通結與不結可察陽明之實虛凡大便熱結而腹中堅滿者方屬有餘通之可也若新近得解而不甚乾結或旬日不解而全無脹意者便非陽明實邪觀仲景曰大便先硬後溏者不可攻可見後溏者雖有先硬已非實熱矧夫純溏而連日得後者又可知也若非眞有堅燥痞滿等症則原非實邪其不可攻也明矣
一凡小便人但見其黃便謂是火而不知人逢勞倦小水卽黃焦思多慮小水亦黃瀉痢不期小水亦黃酒色傷陰小水亦黃使非有或淋或痛熱證相兼不可因黃便謂之火余見逼枯汁而斃人者多矣經曰中氣不足溲便爲之變義可知也若小水淸利者知裏邪之未甚而病亦不在氣分以津液由於氣化氣病則小水不利也小水漸利則氣化可知最爲吉兆
一大便通水穀之海腸胃之門戶也小便通血氣之海衝任水道之門戶也二便皆主於腎本爲元氣之關必眞見實邪方可議通議下否則最宜詳愼不可誤攻使非眞實而妄逐之導去元氣則邪之在表者反承虛而深陷病因內困者必由泄而愈虧所以凡病不足愼勿强通最喜者小便得氣而自化大便彌固者彌良營衛旣調自將通達卽大腸秘結旬餘何慮之有若滑泄不守乃非虛弱者所宜當首先爲之防也
五問飮食
問飮食者一可察胃口之淸濁二可察臟腑之陰陽病由外感而食不斷者知其邪未及臟而惡食不惡食者可知病因內傷而食飮變常者辨其味有喜惡而愛冷愛熱者可知素欲溫熱者知陰臟之宜煖素好寒冷者知陽臟之可淸或口腹之失節以致誤傷而一時之權變可因以辨故飮食之性情所當詳察而藥餌之宜否可因以推也
一凡諸病得食稍安者必是虛證得食更甚者或虛或實皆有之當辨而治也
六問胸
胸卽膻中上連心肺下通臟腑胸腹之病極多難以盡悉而臨症必當問者爲欲辨其有邪無邪及宜補宜瀉也夫凡胸腹脹滿則不可用補而不脹不滿則不可用攻此大法也然痞與滿不同當分輕重重者脹塞中滿此實邪也不得不攻輕者但不欲食不知飢飽似脹非脹中空無物乃痞氣耳非眞滿也此或以邪陷胸中者有之或脾虛不運者有之病者不知其辨但見胃氣不開飮食不進問之亦曰飽悶而實非眞有脹滿此在疑虛疑實之間若不察其眞確未免補瀉倒施必多致誤則爲害不小
一凡今人病虛證者極多非補不可但用補之法不宜造次欲察其可補不可補之幾則全在先察胸腹之寬否何如然後以漸而進如未及病再爲放膽用之庶無所礙此用補之大法也
一凡勢在危急難容稍緩亦必先問其胸寬者乃可驟進若元氣多虛而胸腹又脹是必虛不受補之證若强進補劑非惟無益適足以招謗耳此胸腹之不可不察也
七問聾
耳雖少陽之經而實爲腎臟之官又爲宗脈之所聚問之非惟可辨虛實亦且可知死生凡人之久聾者此一經之閉無足爲怪惟是因病而聾者不可不辨其在熱論篇則曰傷寒三日少陽受之故爲耳聾此以寒邪在經氣閉而然然以余所驗則未有不因氣虛而然者素問曰精脫者耳聾仲景曰耳聾無聞者陽氣虛也由此觀之則凡病是症其屬氣虛者什九氣閉者什一耳
一聾有輕重輕者病輕重者病重若隨治漸輕可察其病之漸退也進則病亦進矣若病至聾極甚至絶然無聞者此誠精脫之證余經歷者數人矣皆至不治
八問渴
問渴與不渴可以察裏證之寒熱而虛實之辨亦從以見凡內熱之甚則大渴喜冷氷水不絶而腹堅便結脈實氣壯者此陽證也
一凡口雖渴而喜熱不喜冷者此非火證中寒可知旣非火證何以作渴則水虧故耳
一凡病人問其渴否則曰口渴問其欲湯水否則曰不欲蓋其內無邪火所以不欲湯眞陰內虧所以口無津液此口乾也非口渴也不可以乾作渴治
一凡陽邪雖盛而眞陰又虛者不可因其火盛喜冷便云實熱蓋其內水不足欲得外水以濟水涸精虧眞陰枯也必兼脈症細察之此而略差死生立判余嘗治垂危最重傷寒有如此者每以峻補之劑浸冷而服或以氷水蔘熟等劑相間迭進活人多矣常人見之咸以爲奇不知理當如是何奇之有然必其乾渴燥結之甚者乃可以蔘附凉水幷進若無實結不可與水
九因脈色辨陰陽
脈色者血氣之影也形正則影正形斜則影斜病生於內則脈色必見於外故凡察病者須先明脈色但脈色之道非數言可盡欲得其要則在乎陰陽虛實四者而已四者無差盡其善矣第脈法之辨以洪滑者爲實爲陽微弱者爲虛爲陰無待言也然仲景曰若脈浮大者氣實血虛也陶節庵曰不論脈之浮沈大小但指下無力重按全無便是陰證內經以脈大四倍以上爲關格皆屬眞虛此滑大之未必爲陽也形色之辨以紅黃者爲實熱靑黑者爲陰寒而仲景云面赤戴陽者爲陰不足此紅赤之未必爲實也總之求脈之道當以有力無力辨陰陽有神無神察虛實和緩者乃元氣之來强峻者乃邪氣之至病値危險之際但以此察元氣之盛衰邪正之進退則死生關係全在乎此此理極微譚非容易姑道其要以見凡欲診病者旣得病因又必須察脈色辨聲音參合求之則陰陽虛實方有眞據否則得此失彼以非爲是醫家之病莫此爲甚不可忽也諸所未盡詳後卷脈神章
十從氣味章神見
凡制方用藥乃醫家開手作用第一要着而胸中神見必須發泄於此使不知氣味之用必其藥性未精不能取效何神之有此中最有玄妙勿謂其淺顯易知而弗加之意也余少年時每將用藥必逐件細嘗旣得其理所益無限
一氣味有陰陽陰者降陽者升陰者靜陽者動陰者柔陽者剛陰者怯陽者勇陰主精陽主氣其於善惡喜惡皆有妙用不可不察
一氣味之升降升者浮而散降者沈而利宜升者勿降宜降者勿升
一氣味之動靜靜者守而動者走走者可行守者可安
一氣味之剛柔柔者純而緩剛者躁而急純者可和躁者可劫非剛不足以去暴非柔不足以濟剛
一氣味之勇怯勇者直達病所可賴出奇怯者用以周全藉其平妥
一氣味之主氣者有能爲精之母主精者有能爲氣之根或陰中之陽者能動血中之氣或陽中之陰者能顧氣中之精
一氣味有善惡善者賦性馴良儘堪擇用惡者氣味殘狼何必近之
一氣味有喜惡有素性之喜惡有一時之喜惡喜者相宜取效尤易惡者見忌不必强投
見定雖然事不難也須明哲毋招怨
明哲二字爲見幾自保也夫醫患不明明則治病何難哉而所患者在人情耳人事之變莫可名狀如我有獨見豈彼所知使彼果知當自爲矣何藉於我而每有病臨危劇尙執淺見從旁指示曰某可用某不可用重之曰太過輕之言不及倘一不合意將必有後言是當見幾之一也有雜用不專者朝王暮李主見不定卽藥已相投而渠不之覺忽惑人言舍此慕彼凡後至者欲顯己長必談前短及其致敗反以嫁讒是當見幾之二也有病入膏肓勢必難療而憐其苦求勉爲擧手當此之際使非破格出奇何以濟急倘出奇無功徒駭人目事後亦招浮議是當見幾之三也其或有是非之場爭競之所幸災樂禍利害所居者近之恐涉其患是當見幾之四也有輕醫重巫可無可有徒用醫名以盡人事及尙有村鄙之夫不以彼病爲懇反云爲我作興籲誠可哂也此其相輕孰甚是當見幾之五也有議論繁雜者有親識要功者有內情不協者有任性反覆者皆醫中所最忌是當見幾之六也凡此六者俱當默識而惟於縉紳之間尤當加意蓋恐其不以爲功而反以爲罪何從辨哉此雖曰吾盡吾心非不好生然勢有不我出者不得不見幾進止此明哲之自治所必不可少也
論治篇十
凡看病施治貴乎精一蓋天下之病變態雖多其本則一天下之方活法雖多對證則一故凡治病之道必確知爲寒則竟散其寒確知爲熱則竟淸其熱一拔其本諸症盡除矣故內經曰治病必求其本是以凡診病者必須先深病本然後用藥若見有未的寧爲少待再加詳察旣得其要但用一味二味便可拔之卽或深固則五六味七八味亦已多矣然雖用至七八味亦不過幫助之導引之而其意則一也方爲高手
今之醫者凡遇一證便若觀海望洋茫無定見則勢有不得不爲雜亂而用廣絡原野之術蓋其意謂虛而補之則恐補之爲害而復制之以消意謂實而消之又恐消之爲害而復制之以補其有最可哂者則每以不寒不熱兼補兼瀉之劑確然投之極稱穩當此何以補其偏而救其弊乎又有以治風治火治痰治食之劑兼而用之甚稱周備此何以從其本而從其標乎若此者所謂以藥治藥尙未遑又安望其及於病耶卽使偶愈亦不知其補之之力攻之之功也使其不愈亦不知其補之爲害消之爲害也是以白頭圭匕而庸庸沒齒者其咎在於無定見而用治之不精也使其病淺猶無大害若安危在擧動之間卽用藥雖善若無膽量勇敢而藥不及病亦猶杯水車薪尙恐弗濟矧可以執兩端而藥有妄投者其害又將何如耽誤民生皆此輩也任醫者不可不深察焉
故凡施治之要必須精一不雜斯爲至善與其制補以消孰若少用純補以漸而進之爲愈也與其制攻以補孰若微用純攻自一而再之爲愈也故用補之法貴乎先輕後重務在成功用攻之法必須先緩後峻及病則已若用制不精則補不可以治虛攻不可以去實鮮有不誤人者矣
余爲是言知必有以爲迂濶而譏之者曰古人用藥每多至一二十味何爲精一豈古人之不爾若耶是不知相制相使之妙者也是執一不通而不知東垣之法者也余曰夫相制者制其毒也譬欲用人奇異之才而又慮其太過之害故必預有以防其微總欲得其中而已然此特遇不得已之勢間一有之初未有以顯見尋常之法用得其賢而復又自掣其肘者也至若相佐相使則恐其獨力難成而用以助之者亦非爲欲進退牽制而自相矛盾者也觀仲景之方精簡不雜至多不過數味聖賢之心自可槪見若必不得已而用行中之補補中之行是亦勢所當然如傷寒論之小柴胡湯以人蔘柴胡幷用陶氏之黃龍湯以大黃人蔘幷用此正精專妙處非若今醫之混用也能悟此理方是眞見中活潑工夫至若東垣之方有十餘味及二十餘味者此其用多之道誠自有意學者欲效其法必須總會其一方之味總計其一方之性如某者多某者少某者爲專主某者爲佐使合其氣用自成一局之性使能會其一局之意斯得東垣之心矣若欲見頭治頭見脚治脚甚有執其三四端而一槪混用以冀夫僥倖者尙敢曰我學東垣者哉雖然東垣之法非不善也然余則寧師仲景不敢宗東垣者正恐未得其淸先得其隘其失者豈止一方劑也哉明者宜辨之
一內經治法岐伯曰高者抑之下者擧之溫者淸之淸者溫之散者收之抑者散之燥者潤之急者緩之堅者軟之脆者堅之衰者補之强者瀉之佐以所利和以所宜各安其氣必淸必靜則病氣衰去歸其所宗此治之大體岐伯曰寒者熱之熱者寒之微者逆之甚者從之堅者削之客者除之勞者溫之結者散之留者攻之燥者濡之急者緩之散者收之損者益之逸者行之驚者平之上之下之摩之浴之薄之劫之開之發之適事爲故帝曰何謂逆從岐伯曰逆者正治從者反治從少從多觀其事也帝曰反治何謂岐伯曰熱因熱用寒因寒用塞因塞用通因通用必伏其所主而先其所因其始則同其終則異
岐伯曰病生於內者先治其陰後治其陽反者益甚病生於陽者先治其外後治其內反者益甚
一治病用藥本貴精專尤宜勇敢凡久遠之病則當要其終始治從乎緩此宜然也若新暴之病虛實旣得其眞卽當以峻劑直攻其本拔之甚易若逗留畏縮養成深固之勢則死生係之誰其罪也故凡眞見裏實則以凉膈承氣眞見裏虛則以理中十全表虛則芪朮建中表實則麻黃柴桂之類但用一味爲君二三味爲佐使大劑進之多多益善夫用多之道何在在乎必賴其力而料無害者卽放膽用之性緩者可用數兩性急者亦可數錢若三五七分之說亦不過點名具數兒戲而已解紛治劇之才擧動固如是乎
一治病之則當知邪正當權重輕凡治實者譬如耘禾禾中生稗禾之賊也有一去一有二去二耘之善者也若有一去二傷一禾矣有二去四傷二禾矣若識禾不的俱認爲稗而計圖盡之則無禾矣此用攻之法貴乎察得其眞不可過也凡治虛者譬之給餉一人一升十人一斗日餉足矣若百人一斗千人一斛而三軍之衆又豈擔石之糧所能活哉一餉不繼將幷前餉而棄之而況於從中剋減乎此用補之法貴乎輕重有度難從簡也
一虛實之治大抵實能受寒虛能受熱所以補必兼溫瀉必兼凉者蓋凉爲秋氣陰主殺也萬物逢之便無生長欲補元氣故非所宜凉且不利於補寒者益可知矣卽有火盛氣虛宜補以凉者亦不過因火暫用火去卽止終非治虛之法也又或有以苦寒之物謂其能補陰者則內經有曰形不足者溫之以氣精不足者補之以味夫氣味之相宜於人者謂之曰補可也未聞以味苦氣劣而不相宜於人者亦可謂之補也雖內經有曰水位之主其瀉以鹹其補以苦等論然此特以五行歲氣之味據理而言耳矧其又云麥羊肉杏薤皆苦之類是則苦而補者也豈若大黃黃檗之類氣味苦劣若此而謂之能補無是理也嘗聞之王應震曰一點眞陽寄坎宮固根須用味甘溫甘溫有益寒無補堪笑庸醫錯用功此一言蔽之也不可不察
一補瀉之法補亦治病瀉亦治病但當知其要也如以新暴之病而少壯者乃可攻之瀉之攻但可用於暫未有衰久之病而屢攻可以無害者故攻不可以收緩功延久之病而虛弱者理宜溫之補之補乃可用於常未有根本旣傷而舍補可以復元者故補不可以求速效然猶有其要則凡臨症治病不必論其有虛證無虛證但無實證可據而爲病者便當兼補以調營衛精血之氣亦不必論其有火證無火證但無熱證可據而爲病者便當兼溫以培命門脾胃之氣此呑瀉之要領苟不知此未有不至決裂敗事者
一治法有逆從以寒熱有假眞也此內經之旨也經曰逆者正治從者反治夫以寒治熱以熱治寒此正治也正卽逆也以熱治熱以寒治寒此反治也反卽從也如以熱藥治寒病而寒不去者是無火也當治命門以蔘熟桂附之類此王太僕所謂益火之源以消陰翳是亦正治之法也又如熱藥治寒病而寒不退反用寒凉而愈者此正假寒之病以寒從治之法也又如以寒藥治熱病而熱不除者是無水也治當在腎以六味丸之類此王太僕所謂壯水之主以鎭陽光是亦正治之法也又有寒藥治熱病而熱不愈反用蔘薑桂附八味丸之屬而愈者此卽假熱之病以熱從治之法也亦所謂甘溫除大熱也第今人之虛者多實者少故眞寒假熱之病爲極多而眞熱假寒之病則僅見耳
一探病之法不可不知如當局臨症或虛實有難明寒熱有難辨病在疑似之間補瀉之意未定者卽當先用此法若疑其爲虛意欲用補而未決則以輕淺消導之劑純用數味先以探之消而不投卽知爲眞虛矣疑其爲實意欲用攻而未決則以甘溫純補之劑輕用數味先以探之補而覺滯卽知有實邪也假寒者略溫之必見躁煩假熱者略寒之必加嘔惡探得其情意自定矣經曰有者求之無者求之又曰假者反之此之謂也但用探之法極宜精簡不可雜亂精簡則眞僞立辨雜亂則是非難憑此疑似中之活法必有不得已而用之可也
一醫診治法有曰見痰休治痰見血休治血無汗不發汗有熱莫攻熱喘生休耗氣精遺不澁泄明得個中趣方是醫中傑行醫不識氣治病從何據堪笑道中人未到知音處觀其詩意皆言不治之治正內經求本之理耳誠格言也至於行醫不識氣治病從何據一聯亦甚有理夫天地之道陽主氣先天也陰成形後天也故凡上下之升降寒熱之往來晦明之變易風水之留行無不因氣以爲動靜而人之於氣亦由是也凡有餘之病由氣之實不足之病因氣之虛如風寒積滯痰飮瘀血之屬氣不行則邪不除此氣之實也虛勞遺漏亡陽失血之屬氣不固則元不復此氣之虛也雖曰瀉火實所以降氣也雖曰補陰實所以生氣也氣聚則生氣散則死此之謂也所以病之生也不離乎氣而醫之治病也亦不離乎氣但所貴者在知氣之虛實及氣所從生耳近見有淺輩者凡一臨症不曰內傷外感則曰痰逆氣滯呵呵此醫家八字訣也有此八字何必八陣又何必端本澄源以求迂闊哉第人受其害恐不無可畏也
附華氏治法
華華元化論治療曰夫病有宜湯者宜圓者宜散者宜下者宜吐者宜汗者宜灸者宜鍼者宜補者宜按摩者宜導引者宜蒸熨者宜煖洗者宜悅愉者宜和緩者宜水者宜火者種種之法豈惟一也若非良善精博難爲取效庸下淺識每致亂投致使輕者令重重者令死擧世皆然且湯可以滌蕩臟腑開通經絡調品陰陽祛分邪惡潤澤枯朽悅養皮膚養氣力助困竭莫離於湯也圓可以逐風冷破堅癥消積聚進飮食舒營衛定關竅從緩以參合無出於圓也散者能驅散風邪暑濕之氣攄陰寒濕濁之毒發散四肢之壅滯除剪五臟結伏開腸和胃行脈通經莫過於散也下則疎豁閉塞補則益助虛乏灸則起陰通陽鍼則行營引衛導引可逐客邪於關節按摩可驅浮淫於肌肉蒸熨闢冷煖洗生陽悅愉爽神和緩安氣若實而不下則使人心腹脹滿煩亂鼓腫若虛而不補則使人氣血消散肌肉耗亡精神脫失志意皆迷當汗而不汗則使人毛孔閉塞悶絶而終合吐而不吐則使人結胸上喘水食不入而死當灸而不灸則使人冷氣重凝陰毒內聚厥氣上衝分墜不散以致消減當鍼不鍼則使人營衛不行經絡不利邪漸勝眞冒昧而昏宜導引而不導引則使人邪侵關節固結難通宜按摩而不按摩則使人淫歸肌肉久留不消宜蒸熨而不蒸熨則使人冷氣潛伏漸成痺厥宜煖洗而不煖洗則使人陽氣不行陰邪相害不當下而下則使人開腸蕩胃洞泄不禁不當汗而汗則使人肌肉消絶津液枯耗不當吐而吐則使人心神煩亂臟腑奔衝不當灸而灸則使人重傷經絡內蓄火毒反害中和致不可救不當鍼而鍼則使人血氣散失機關細縮不當導引而導引則使人眞氣勞敗邪氣妄行不當按摩而按摩則使人肌肉䐜脹筋骨舒張不當蒸熨而蒸熨則使人陽氣偏行陰氣內聚不當煖洗而煖洗則使人濕著皮膚熱生肌體不當悅愉而悅愉則使人氣停意折健忘傷志大凡治療要合其宜脈狀病候少陳於後凡脈不緊數則勿發其汗脈不實數不可以下心胸不閉尺脈微弱不可以吐關節不急營衛不壅不可以鍼陰氣不盛陽氣不衰勿灸內無客邪勿導引外無淫氣勿按摩皮膚不痺勿蒸熨肌肉不寒勿煖洗神不凝迷勿愉悅氣不奔急勿和緩順此者生逆此者死耳
氣味篇十一
藥物衆多各一其性宜否萬殊難以盡識用者不得其要未免多誤兼之本草所註又皆槪言其能凡有一長自難泯沒惟是孰爲專主孰爲兼能孰爲利於此而不利於彼孰者宜於補而不宜於攻學者昧其眞性而惟按圖以索驥所以用多不效益見用藥之難矣用藥之道無他也惟在精其氣味識其陰陽則藥味雖多可得其要矣凡氣味之辨則諸氣屬陽諸味屬陰氣本乎天氣有四曰寒熱溫凉是也味本乎地味有六曰酸苦甘辛鹹淡是也溫熱者天之陽寒凉者天之陰也辛甘淡者地之陽酸苦鹹者地之陰也陽主升而浮陰主沈而降辛主散其行也橫故能解表甘主緩其行也上故能補中苦主瀉其行也下故可去實酸主收其性也斂故可治泄淡主滲其性也利故可分淸鹹主軟其性也沈故可導滯用純氣者用其動而能行用純味者用其靜而能守有氣味兼用者和合之妙貴乎相成有君臣相配者宜否之機最嫌相左旣曰合宜尤當知忌先避其害後用其利一味不投衆善俱棄故欲表散者須遠酸寒欲降下者勿兼升散陽旺者當知忌溫陽衰者沈寒毋犯上實者忌升下實者忌秘上虛者忌降下虛者忌泄諸動者再動卽散諸靜者再靜卽滅甘勿施於中滿苦勿施於假熱辛勿施於熱躁鹹勿施於傷血酸木最能剋土脾氣虛者少設陽中還有陰象陰中復有陽訣使能燭此陰陽則藥理雖玄豈難透徹
五味所入內經曰五味入胃各歸所喜故酸先入肝苦先入心甘先入脾辛先入肺鹹先入腎久而增氣物化之常也氣增而久夭之由也
景岳全書卷之二入集傳忠錄中
神氣存亡論十二
經曰得神者昌失神者亡善乎神之爲義此死生之本不可不察也以脈言之則脈貴有神脈法曰脈中有力卽爲有神夫有力者非强健之謂謂中和之力也大抵有力中不失和緩柔軟中不失有力此方是脈中之神若其不及卽微弱脫絶之無力也若其太過卽弦强眞藏之有力也二者均屬無神皆危兆也
以形症言之則目光精彩言語淸亮神思不亂肌肉不削氣息如常大小便不脫若此者雖其脈有可疑尙無足慮以其形之神在也若目暗睛迷形羸色敗喘急異常泄瀉不止或通身大肉已脫或兩手尋衣摸牀或無邪而言語失倫或無病而虛空見鬼或病脹滿而補瀉皆不可施或病寒熱而溫凉皆不可用或忽然暴病卽沈迷煩躁昏不知人或一時卒倒卽眼閉口開手撒遺尿若此者雖其脈無凶候必死無疑以其形之神去也
再以治法言之凡藥食入胃所以能勝邪者必賴胃氣施布藥力始能溫吐汗下以逐其邪若邪氣勝胃氣竭者湯藥縱下胃氣不能施化雖有神丹其將奈之何哉所以有用寒不寒用熱不熱者有發其汗而表不應行其滯而裏不應者有虛不受補實不可攻者有藥食不能下咽或下咽卽嘔者若此者呼之不應遣之不動此以臟氣元神盡去無可得而使也是又在脈症之外亦死無疑者
雖然脈症之神若盡乎此然有脈重症輕而知其可生者有脈輕症重而知其必死者此取症不取脈也有症重脈輕而必其可生者有症輕脈重而謂其必死者此取脈不取症也取舍疑似之間自有一種玄妙甚矣神之難言也能知神之緩急者其卽醫之神者乎
君火相火論十三
余向釋內經於君火以明相火以位之義說固詳矣而似猶有未盡者及見東垣云相火者下焦包絡之火元氣之賊也丹溪亦述而證之予聞此說嘗掩口而笑而覺其不察之甚也由此興感因再繹之
夫內經發明火義而以君相明位四字爲目此四字者個個着實是誠至道之綱領有不可不闡揚其精義者亦何以見之蓋君道惟神其用在虛相道惟力其用在實故君之能神者以其明也相之能力者以其位也明者明於上爲化育之元主位者位於下爲神明之洪基此君相相成之大道而有此天不可無此地有此君不可無此相也明矣君相之義豈泛言哉
至若五運之分各職其一惟於火字獨言君相而他則不及者何也蓋兩間生氣總曰元氣元氣惟陽爲主陽氣惟火而已第火之爲用其道最微請以火象證之如輕淸而光焰於上者火之明也重實而溫蓄於下者火之位也明卽位之神無明則神用無由以著位卽明之本無位則光焰何從以生故君火之變化於無窮總賴此相火之栽根於有地雖分之則一而二而總之則二而一者也此君火相火之辨凡其爲生化爲盛衰爲本末重輕攸係從可知矣人生所賴者惟此故內經特以爲言
然在內經則但表其大義原無分屬之條惟刺禁論曰七節之傍中有小心此固隱然有相火所居之意故後世諸家咸謂相火寄在命門是固然矣然以予之見則見君相之義無藏不有又何以辨之蓋總言大體則相火當在命門謂根荄在下爲枝葉之本也析言職守則臟腑各有君相謂志意所出無不從乎形質也故凡以心之神肺之氣脾胃之倉稟肝膽之謀勇兩腎之伎巧變化亦總皆發見之神奇使無其地何以生此使地有不厚何以蕃此此皆從位字發生而五臟各有位則五臟亦各有相相强則君强此相道之關係從可知矣故聖人特命此名誠重之也而後人指之爲賊抑何異耶此萬世之疑竇故予不得不辨
或曰是若謬矣第彼之指爲賊者亦有深意蓋謂人之情欲多有妄動動則俱能起火火盛致傷元氣卽所謂元氣之賊亦何不可予曰此固邪正之岐最當明辨者也夫情欲之動邪念也邪念之火爲邪氣君相之火正氣也正氣之蓄爲元氣其在身家譬之産業賢者能守之不肖者能蕩之罪與不罪在子孫之廢與不廢鎡基何與焉相火之義亦猶此耳夫旣以相稱之而竟以賊名之其失聖人之意也遠矣
且凡火之賊傷人者非君相之眞火無論在內在外皆邪火耳邪火可言賊相火不可言賊也矧六賊之中火惟居一何二子獨知畏火其甚如是而幷昧邪正之大義亦何謂耶予聞其言固知其錯認面目矣不覺因而失笑
先天後天論十四
人生於地懸命於天此人之制命於天也栽者培之傾者覆之此天之制命於人也天本無二而以此觀之則有天之天者謂生我之天生於無而由乎天也有人之天者謂成我之天成於有而由乎我也生者在前成者在後而先天後天之義於斯見矣故以人之稟賦言則先天强厚者多壽先天薄弱者多夭後天培養者壽者更壽後天斲削者夭者更夭
若夫骨骼者先天也肌肉者後天也精神者先天也容貌者後天也顔色之有辨也蒼者壽而妖者夭嫩中有蒼者吉蒼中有嫩者凶聲音之有辨也充者壽而怯者夭雖細而長者吉雖洪而促者凶形體之有辨也堅者壽而脆者夭身雖羸瘦而動作能耐者吉體雖强盛而精神易困者凶動靜有辨也靜者壽而躁者夭性雖若急而急中有和者吉陽雖若厚而陰中蘊薄者凶至若少長之辨初雖綿弱而漸長漸堅者晩成之徵也氣質之辨少年華麗而易盈易滿者早凋之兆也是故兩天俱得其全者耆艾無疑也先後俱失其守者夭促弗卜也
若以人之作用言則先天之强者不可恃恃則幷失其强矣後天之弱者當知愼愼則人能勝天矣所謂愼者愼精志可以保心神愼寒暑可以保肺氣愼酒色可以保肝腎愼勞倦飮食可以保脾胃惟樂可以養生欲樂者莫如爲善惟福可以保生祈福者切勿欺天但使表裏無虧則邪疾何由而犯而兩天之權不在我乎故廣成子曰毋勞爾形毋搖爾精乃可以長生至矣哉兩言盡之矣勿以此爲易而忽之
標本論十五
病有標本者本爲病之源標爲病之變病本惟一隱而難明病變甚多顯而易見故今之治病者多有不知本末而惟據目前則最爲斯道之大病且近聞時醫有云急則治其標緩則治其本互相傳誦奉爲格言以爲得其要矣予聞此說而詳察之則本屬不經而亦有可取所謂不經者謂其以治標治本對待爲言則或此或彼乃可相參爲用矣若然則內經曰治病必求其本亦何謂耶又經曰夫陰陽逆從標本之爲道也小而大淺而博可以言一而知百病之害也以淺而知深察近而知遠言標與本易而勿及又曰先病而後逆者治其本先逆而後病者治其本先寒而後生病者治其本先病而後生寒者治其本先熱而後生病者治其本先病而後生熱者治其本先病而後泄者治其本先泄而後生他病者治其本先熱而後生中滿者治其標先病而後生中滿者治其標先中滿而後生煩心者治其本小大不利治其標小大利治其本先小大不利而後生病者治其本由此觀之則諸病皆當治本而惟中滿與小大不利兩症當治標耳蓋中滿則上焦不通小大不利則下焦不通此不得不爲治標以開通道路而爲升降之所由是則雖曰治標而實亦所以治本也自此以外若以標本對待爲言則治標治本當相半矣故予謂其爲不經者此也然亦謂其可取者則在緩急二字誠所當辨然卽中滿及小大不利二症亦各有緩急蓋急者不可從緩緩者不可從急此中亦自有標本之辨萬不可以誤認而一槪論也今見時情非但不知標本而且不知緩急不知標本則但見其形不見其情不知緩急則所急在病而不知所急在命故每致認標作本認緩作急而顚倒錯亂全失四者之大義重命君子不可不愼察於此
求本論十六
萬事皆有本而治病之法尤惟求本爲首務所謂本者惟一而無兩也蓋或因外感者本於表也或因內傷者本於裏也或病熱者本於火也或病冷者本於寒也邪有餘者本於實也正不足者本於虛也但察其因何而起起病之因便是病本萬病之本只此表裏寒熱虛實六者而已知此六者則表有表證裏有裏證寒熱虛實無不皆然六者相爲對待則氷炭不同辨之亦異凡初病不卽治及有誤治不愈者必致病變日多無不皆從病本生出最不可逐件猜摸短覰目前經曰衆脈不見衆凶弗聞外內相得無以形先是誠求本之至要也苟不知此必庸流耳故明者獨知所因而直取其本則所生諸病無不隨本皆退矣
至若六者之中多有兼見而病者則其中亦自有源有流無弗可察然惟於虛實二字總貫乎前之四者尤爲緊要當辨也蓋虛者本乎元氣實者由乎邪氣元氣若虛則雖有邪氣不可攻而邪不能解則又有不得不攻者此處最難下手但當察其能勝攻與不能勝攻或宜以攻爲補或宜以補爲攻而得其補瀉於微甚可否之間斯盡善矣且常見有偶感微疾者病原不甚斯時也但知拔本則一藥可愈而庸者値之非痰曰痰非火曰火四路兜拏茫無眞見而反遺其本多致輕者日重重者日危而殃人禍人總在不知本末耳甚矣醫之貴神神奚遠哉予故曰醫有慧眼眼在局外醫有慧心心在兆前使果能洞能燭知幾知微此而曰醫醫云乎哉他無所謂大醫王矣
治形論十七
老子曰吾所以有大患者爲吾有身使吾無身吾有何患余則曰吾所以有大樂者爲吾有形使吾無形吾有何樂是可見人之所有者唯吾吾之所賴者唯形耳無形則無吾矣謂非人身之首務哉第形之爲義其義甚微如言動視聽非此形乎俊醜美惡非此形乎勇怯愚智非此形乎死生安否非此形乎人事之交以形交也功業之建以形建也此形之爲義從可知也愚人昧養形之道不以情志傷其府舍之形則以勞役傷其筋骨之形內形傷則神氣爲之消靡外形傷則肢體爲之偏廢甚至肌肉盡削其形可知其形旣敗其命可知然則善養生者可不先養此形以爲神明之宅善治病者可不先治此形以爲興復之基乎
雖治形之法非止一端而形以陰言實惟精血二字足以盡之所以欲祛外邪非從精血不能利而達欲固中氣非從精血不能蓄而强水中有眞氣火中有眞液不從精血何以使之降升脾爲五臟之根本腎爲五臟之化源不從精血何以使之灌漑然則精血卽形也形卽精血也天一生水水卽形之祖也故凡欲治病者必以形體爲主欲治形者必以精血爲先此實醫家之大門路也使能知此則變化可以無方神明自有莫測
然用此之法無逾藥餌而藥餌之最切於此者不過數味之間其他如性有偏用者惟堪佐使而已亦猶飮食於人凡可口者孰無資益求其純正無損而最宜於胃氣者則惟穀食類可見矣或問余以所宜者果屬何物余則難以顯言之蓋善吾言者必如醴如飴而不善吾言者必反借此爲射的以資口吻之基矣余故不能顯言之姑發明此義以俟有心者之自悟
臟象別論十八
臟象之義余所類於經文者不啻詳矣然經有所未及而同中有不同及有先同後異者俱不可以不辨也夫人身之用止此血氣雖五臟皆有氣血而其綱領則肺出氣也腎納氣也故肺爲氣之主腎爲氣之本也血者水穀之精也源源而來而實生化於脾總統於心藏受於肝宣布於肺施泄於腎而灌漑一身所謂氣主噓之血主濡之而血氣爲人之槖籥是皆人之所同也若其同中之不同者則臟氣各有强弱稟賦各有陰陽臟有强弱則神志有辨也顔色有辨也聲音有辨也性情有辨也筋骨有辨也飮食有辨也勞役有辨也精血有辨也勇怯有辨也剛柔有辨也强中强者病其太過弱中弱者病其不及因其外而察其內無弗可知也稟有陰陽則或以陰臟喜溫煖而宜薑桂之辛熱或以陽臟喜生冷而宜芩連之苦寒或以平臟熱之則可陽寒之則可陰也有宜肥膩者非潤滑不可也有宜淸素者惟羶腥是畏也有氣實不宜滯有氣虛不宜破者有血實不宜澁有血虛不宜泄者有飮食之偏忌有藥餌之獨礙者有一臟之偏强常致欺凌他臟者有一臟之偏弱每因受制多虞者有素挾風邪者必因多燥多燥由於血也有善病濕邪者必因多寒多寒由於氣也此固人人之有不同也其有以一人之稟而先後之不同者如以素稟陽剛而恃强無畏縱嗜寒凉及其久也而陽氣受傷則陽變爲陰矣或以陰柔而素耽辛熱久之則陰日以涸而陰變爲陽矣不惟飮食情欲皆然病有出入朝暮變遷滿而更滿無不覆矣損而又損無不破矣故曰久而增氣物化之常也氣增而久夭之由也此在經文固已明言之矣
夫不變者常也不常者變也人之氣質有常變醫之病治有常變欲知常變非明四診之全者不可也設欲以一隙之偏見而應無窮之變機吾知其遺害於人者多矣故於此篇之義尤不可以不深察
天年論十九
夫人之所受於天而得生者本有全局是卽所謂天年也余嘗聞之岐伯曰上古之人其知道者法於陰陽和於術數食飮有節起居有常不妄作勞故能形與神俱而盡終其天年度百歲乃去又嘗聞之老子曰生之徒十有三死之徒十有三民之生動之死地亦十有三余因此言乃知失天之畀而不得盡其全者有如是然則後天之養其爲在人可以養生家而不以此爲首務乎故常深慨於斯而直窮其境則若老氏所云十中之三者蓋亦言其約耳而三之倍倍則尤有不忍言者玆請得而悉之
夫人生於地懸命於天可由此而生亦可由此而死故凡天亦殺人有如寒暑不時災荒薦至或妖祥之橫加或百六之難避是皆天刑之謂也地亦殺人則如旱潦無方水火突至或陰毒最以賊人或危險多能困斃是皆地殺之謂也人亦殺人如爭鬪傷殘刀兵屠戮或嫁禍陰謀或明欺强劫是皆人禍之謂也凡此三者十中約去其幾再若三者之外則凡孽由自作而致不可活者猶有六焉何以見之則如酒色財氣及功名之累庸醫之害皆是也故有困於酒者但知米汁之味甘安思麯檗之性烈能潛移禍福而人難避也能大損壽元而人不知也及其病也或血敗爲水而肌肉爲其浸漬則鼓脹是也或濕邪侵土而淸濁苦於不分則瀉痢是也或血不養筋而弛縱拘攣甚至眩暈卒倒則中風是也或水泛爲涎而滿悶不食甚至脾敗嘔喘則痰飮是也耽而不節則精髓胡堪久醉陰血日以散亡未及中年多見病變百出而危於此者不知其幾何人矣
有困於色者但圖嬌艶可愛而不知傾國之說爲何伐命之說爲何故有因色而病者則或成勞損或染穢惡或相思之失心或鬱結之盡命有因色而死者則或以竊窺或以爭奪或以蕩敗無蹤或以驚嚇喪膽總之好色之人必多淫溺樂而忘返安顧身家孰知實少花多豈成瑞物德爲色勝非薄則邪未有貪之戀之而不招殃致敗凡受色中之害者吾又不知其幾何人矣
有困於財者止知財能養命豈識財能殺人故鄙吝者每以招尤慢藏者因多誨盜奔波不已者多竭其力貪得無厭者常忘其身顧利不顧義骨肉爲之相殘聚斂盡膏血賈怨所以致敗蓋財本通神不容脧剝積則金精祟作爭則罄囊禍生凡受利中之害者又不知其幾何人矣
有困於氣者每恃血氣之强只喜人不負我非驕矜則好勝人心不平爭端遂起事無大小怨恨醉心豈虞忿怒最損肝脾而隔食氣蠱疼痛泄瀉厥逆暴脫等疾犯者卽危又或爭競相傾公庭遘訟寧趨勢利以卑汚甘受醜凌於奴隸及被他人之苛辱旣不敢相抗於後何若親識之小忿卽涵容少遜於前終身讓路不失一步孰得孰失孰知孰愚甚至破家蕩産骨肉分離之害殲須不忍悔時遲矣夫氣本無形有何涯際相諒則無偏執則有歷觀往事誰直誰非使不能達觀自策則未免以我之軀陰受人無申無訴之蝕而自愚自斃者又不知其幾何人矣
有困於功名者誰不有飛騰之念誰不有功業之期第旣達者或多鼎足之虞未濟者每遭鹽車之厄受燈窓寒苦之負望眼徒穿者有之憶榮枯今昔之異熱腸爲裂者有之甚至焦思切心奔趨竭力榮華杳然泉壤遽及者有之慨古傷今凡受斯枉而湮沒無聞浩氣受抑者又不知其幾何人矣
有困於醫者凡疾苦之望醫猶凶荒之望歲其懇其切其念何如第此中神理微妙難言使不有天人之學絶倫之聰則何以能聞於無聲見於無迹直窺乎窈冥之鄕而必得其情乎使必得其人而後可以言醫則醫不易談蓋可知矣旣難其人則次乎此者雖未知神猶知形迹此卽今之上醫也然此醫亦不易得而舍此之外則昧者居其八九庸醫多則殺人亦多每見其寒熱倒施虛實謬認一匕之訛吉凶隨應困者莫知其然雖死不覺明公鑑其多誤能無惻心顧造化大權本非凡庸所可窺弄而性命重托又豈淺輩所宜輕付耶第彼非無自蓋自原病式以來祖述相傳日以滋甚醉者不醒逝者無詞而黎元陰受此害者蓋不知若干若干人矣而聞者未知其詳猶或未之信也
由是承除則旣有前三又有後六凡此陶汰之餘而得盡其天年者果賸其幾吾故曰老氏言十之三者蓋亦言其約耳興言及此誠可爲人生之痛哭者也然徒悲何益曷亦爲人之計乎則惟上知者有可曉也雖前之三者或多出於莫測則有可避者有不可避者卽聽之天無不可也然知者見於未然而得天者天庇之得地者地庇之得人者人庇之得此三庇卽得生之道也失此三庇則失生之道也人道於此豈曰盡無其權乎至於六殺之防則全由乎我矣酒殺可避吾能不醉也色殺可避吾能不迷也財殺可避吾能不貪也氣殺可避吾能看破不認眞也功名之殺可避吾能素其行藏也庸醫之殺可避吾能相知以豫也夫如是而培以爲善存以無欺守以不行險戒以毋僥倖則可全收其效矣孔子曰毋意毋必毋固毋我蓋示人以無勉强也廣成子曰毋勞爾形毋搖爾精乃可以長生形言其外精言其內內外俱全盡乎道矣是皆古聖人垂念蒼生至眞至極之良方也可不佩乎或曰子言雖是而實亦近迂獨不見有不識不知而偏躋上壽者又何人力之足恃耶余曰此正所謂其知可及也其愚不可及也然予論誠迂矣倘亦蒙知者之相顧而咀之識之或亦可爲天年之一助否
中興論又十九
試觀天地之道有盈有虛有消有長是以日中則昃月盈則蝕此卽天運之循環而天亦不能違者故有先天之說也先天有定數君子知命固當聽乎天也若後天之道則參贊有權人力居多矣何以見之第就國家之否泰可證人身之壽夭雖曰天步多艱無成不敗然如商周漢晉唐宋相傳國運皆有中興人道豈無再振消長一理小大皆然嘗聞之康節先生云一萬里區宇四千年興亡五百主肇位七十國開疆則此中人事不爲不多也而何以興復僅見止此數代是亦由知道者少而不知道者之多耳彼知道者卽以得人又以得天得人卽所以得天也不知道者卽不知本又不知末卽以失之而終不知其所以失也至若身命之謀則擧世之人孰不愛命而每多耽誤者其不知道者亦猶是耳欲明其道可無言乎然言而無證則人多不信故借此國運之徵用效遒人之鐸
試論國家之衰也或以人心之離或以財用之匱或以兵戈之殘傷或以優柔之曠廢而人之亨否無非一理夫在國曰人心在人曰神志故曰事其神者神去之休其神者神居之知生氣之主在乎心此元神之不可不養也又在國曰財用在人曰血氣氣爲陽陽主神也血爲陰陰主形也血氣若衰則形神俱敗此營衛之毫釐當惜也又在國曰兵戈在人曰剋伐夫兵者凶器也剋伐者危事也未有日加剝削而不致殘傷元氣者此消耗之不可不愼也又在國曰優柔在人曰疑貳今日云姑且明日云將就豈不僉云穩當然致坐失機宜變生倏忽又焉知耽擱之大害此當機之不可不斷也凡此數者姑亦言其大約
至若人之大數則猶有先天後天之體用而興亡之應變則來培來覆亦莫匪人之自爲耳何謂先天如內經曰人生十歲血氣始通其氣在下故好走二十氣血方盛肌肉方長故好趨三十五臟大定血脈盛滿故好步四十臟腑經脈其盛已定腠理始疎故好坐五十肝氣衰故目不明六十心氣衰故好臥七十脾氣衰八十肺氣虛故言善誤九十腎氣竭百歲五臟六腑皆虛神氣皆去故形骸獨居而終矣此卽先天之常度是卽所謂天年也天畀之常人人有之其奈今時之人自有知覺以來恃其少壯何所不爲人生之常度有限而情欲無窮精氣之生息有限而耗損無窮因致戕此先天而得全我之常度者百中果見其幾殘損有因惟人自作是卽所謂後天也然而所喪由人而挽回之道有不仍由人者乎且此非逆天以强求亦不過復吾之固有得之則國運人運皆可中興不有明哲誠難語此失之則落花流水逝而罔覺一衰卽已良可寒心所以易重來復正爲此也然求復之道其道何居蓋在天在人總在元氣但使元氣無傷何虞衰敗元氣旣損貴在復之而已
常見今人之病亦惟元氣有傷而後邪氣得以犯之故曰邪之所湊其氣必虛此客主相持之理從可知矣凡虛邪之辨如情志之消索神主於心也治節之不行氣主於肺也筋力之疲困血主於肝也精髓之耗減骨主於腎也四肢之軟弱肌肉主於脾也損其一淺猶膚腠也損其二深猶經絡也損其三四則連及臟腑矣當其微也使不知徙薪牖戶則將爲江河將尋斧柯恐無及於事矣故人於中年左右當大爲修理一番則再振根基尙餘强半敢云心得歷驗已多是固然矣然而修理之說亦豈易言修國家良臣不易修身命良醫亦難第觀從古至今數千年來凡得醫之全量者爲誰而今則曰此醫也彼亦醫也又何良醫之多也醫難言矣其毋爲良醫之所惑
逆數論二十
予嘗讀易而聞諸夫子曰數往者順知來者逆是故易逆數也由是默會其理而知天人之道得以無窮無息者無非賴此逆數耳何也蓋自太極初分兩儀以判一動一靜陰陽見矣陰陽之體爲乾坤陰陽之用爲水火乾坤定對待之交易故一在上而一在下水火蕩流行之變易故一主降而一主升夫如是斯得循環無已總之而爲天道散之而爲人道而大易之義所以無微不在也姑無論其他而但以性理明之則總由變易之數夫變易之數卽升降之數也變易之所以無窮者降以升爲主是卽所謂逆數也若無此逆則有降無升流而不返而大道如環何所賴乎由是逆順交變則陽與陰對熱與寒對升與降對長與消對進與退對成與敗對勤與惰對勞與逸對善與惡對生與死對凡此一逆一順其變無窮惟從逆者從陽得生從順者從陰得死君如不信第詳考伏羲卦氣之圓圖其義昭然可見也觀其陽盛之極自夏至一陰初姤由五六七八歷巽坎艮坤天道從西右行則陽氣日降萬物日消者此皆順數也順則氣去卽從陰得死之道也幸而陰剝之極自冬至一陽得復由四三二一歷震離兌乾天道從東左旋則陽氣日升萬物日盛者此皆逆數也逆則氣來卽從陽得生之道也此天道之徵固如是也
若以人道言之則人道本乎天道天心卽是人心第天有陰霾能蒙日月人有愚昧能勝聰明故每多從順者喜其易也喜其逸也每多避逆者畏其難也畏其勞也彼大人之見則不然如尊貴莫若帝王可以逸矣可以縱矣而堯舜之惟微惟危顧何必諄諄乎在念智慧莫若聖人可無勞矣可無畏矣而孔子之戒愼恐懼又何必拳拳乎在心此無他惟其代天功主人極總知夫順不可從從順則流逆不可舍舍逆則退也由此觀之乃知士而舍逆則有屈而無伸農而舍逆則有種而無穫工而舍逆則有粗而無精商而舍逆則有散而無聚再由此而推廣之則凡曰修身齊家凡曰治國平天下進一步則日以就成退一步則日以就敗有源有流其可任其長逝而不思砥柱之良圖乎此人道之攸係又如是矣
然言天言人總言乎生道也而保生之道莫先於醫醫欲保生其堪違陽道乎其堪倍逆數乎然醫貴圓通安容執滯非曰盡不從陰也從陰正以衛陽也非曰盡不用順也用順亦以成逆也性命玄關此爲第一獨念有醫名丕著之輩猶然昧此而妄言左道留傳至今因致傷生遺害非淺者謂非軒岐之魔不可也嗟嗟有心哉其誰乎苟得其人可與談還悟道矣儻亦以吾言爲然不
反佐論二十一
用藥處方有反佐之道者此軒岐之法旨治病之微權有不可不明者奈何後世醫家每多假借以亂經常不惟悖理於前抑且遺害於後是不可不辨也觀內經之論治曰奇之不去則偶之偶之不去則反佐以取所謂寒熱溫凉反從其病也此其義蓋言病有微甚亦有眞假先從奇偶以正治正治不愈然後用反佐以取之此不得不然而然也又經曰微者逆之甚者從之又曰逆者正治從者反治此謂以寒治熱以熱治寒逆其病者謂之正治以寒治寒以熱治熱從其病者謂之反治如以熱治寒而寒拒熱則反佐以寒而入之以寒治熱而熱拒寒則反佐以熱而入之是皆反佐之義亦不得不然而然也又經曰熱因寒用寒因熱用王太僕註曰熱因寒用者如大寒內結當治以熱然寒甚格熱熱不得前則以熱藥冷服下嗌之後冷體旣消熱性便發情且不違而致大益此熱因寒用之法也寒因熱用者如大熱在中以寒攻治則不入以熱攻治則病增乃以寒藥熱服入腹之後熱氣旣消寒性遂行情且協和而病以減此寒因熱用之法也凡此數者皆內經反佐之義此外如仲景治少陰之利初用白通湯正治也繼因有煩而用白通加猪膽汁湯反佐也其治霍亂吐痢脈微欲絶者初用四逆湯正治也繼因汗出小煩而用通脈四逆加猪膽汁湯反佐也又如薛立齊治韓州同之勞熱余嘗治王蓬雀之喉痺皆其法也
若今諸家之所謂反佐者則不然姑卽時尙者道其一二以見之如近代之所宗所法者謂非丹溪之書乎觀丹溪之治呑酸症必以炒黃連爲君而以吳茱萸佐之其治心腹痛症謂宜倍加山梔子而以炒乾薑佐之凡此之類余不解也夫旣謂其熱寒之可也而何以復用乾薑茱萸旣謂其寒熱之可也而何以復用黃連梔子使其病輕而藉以行散卽或見效豈曰盡無使其病重人則但見何以日甚而不知犯寒犯熱自相矛盾一左一右動皆掣肘能無誤乎矧作用如此則其效與不效必其莫知所因而宜熱宜寒亦必從違奚辨此其見有不眞故持兩可最是醫家大病所當自反而切戒者也
或曰以熱導寒以寒導熱此正得內經反佐之法人服其善子言其非何其左也余曰此法最微此用最妙子亦願聞其詳乎當爲再悉之夫反佐之法卽病治之權也儒者有經權醫者亦有經權經者日用之常經用經者理之正也權者制宜之權變用權者事之暫也此經權之用各有所宜誠於理勢有不得不然而難容假借者也藥中反佐之法其亦用權之道必於正經之外方有權宜亦因不得不然而但宜於暫耳豈果隨病處方卽宜用乎然則何者宜反何者不宜反蓋正治不效者宜反也病能格藥者宜反也火極似水者宜反也寒極反熱者宜反也眞以應眞假以應假正反之道妙用有如此也設無格拒假症自當正治何以反爲不當權而用權則悖理反常不當反而佐反則致邪失正是烏可以混用耶常觀軒岐之反佐爲創經權之道也後世之反佐徒開雜亂之門也至其變也則涇渭不分者以之模糊疑似者以之寒熱幷用者以之攻補兼施者以之甚至廣絡妄投十寒一暴無所不謬皆相藉口此而不辨醫乎難矣於戱斯道失眞其來已久安得願聞精一者與談求本之道哉是不能無望於後人也因筆識其愚昧以上仲景治法載傷寒論薛立齊治韓州同按在虛損門余治王蓬雀按在喉痺門
升陽散火辨二十二
凡治火之法有曰升陽散火者有曰滋陰降火者夫火一也而曰升曰降皆堪治火然升則從陽降則從陰而升降混用能無悖乎抑何者宜升何者宜降而用有辨乎此千古之疑寶亦千古之兩端而未聞有達之者夫火之爲病有發於陰者有發於陽者發於陰者火自內生者也發於陽者火自外致者也自內生者爲五內之火宜淸宜降者也自外致者爲風熱之火宜散宜升者也今人凡見火證無分表裏必曰木火同氣動輒稱爲風熱多用升陽散火之法嗚呼此似近理孰得非之而不知至理所在無容混也
夫風熱之義其說有二有因風而生熱者有因熱而生風者因風生熱者以風寒外閉而火鬱於中此外感陽分之火風爲本而火爲標也因熱生風者以熱極傷陰而火達於外此內傷陰分之火火爲本而風爲標也經曰治病必求其本可見外感之火當先治風風散而火自息宜升散不宜淸降內生之火當先治火火滅而風自淸宜淸降不宜升散若反而爲之則外感之邪得淸降而閉固愈甚內生之火得升散而燔燎何當此其內因外因自有脈症可詳辨也
余閱方書所見頭目口齒咽喉臟腑陰火等症悉云風熱多以升降幷用從逆兼施獨不慮升者礙降降者礙升乎從者忌逆逆者忌從乎經曰高者抑之下者擧之寒者熱之熱者寒之又曰病生於內者先治其陰後治其陽反者益甚病生於陽者先治其外後治其內反者益甚此自不易之正理故余之立方處治宜抑者則直從乎降宜擧者則直從乎升所以見效速而絶無耽延之患亦不過見之眞而取之捷耳若今人之輕病致重重病致危而經年累月日深日甚以致不救者謂非兩端之誤之也乎明者於此最當辨也
夏月伏陰續論二十三
夏月伏陰在內此本天地間陰陽消長之正理顧丹溪特爲此論而反乖其義因以致疑於人其謂何也觀其所論曰人與天地同一槖籥子月一陽生陽初動也寅月三陽生陽初出於地也此氣之升也巳月六陽生陽盡出於上矣此氣之浮也人之腹屬地氣於此時浮於肌表散於皮毛腹中虛矣世言夏月伏陰在內此陰字有虛之義若作陰凉看其誤甚矣且其時陽浮地上燔灼焚燎流金爍石何陰冷之有若於夏月火令之時妄投溫熱寧免實實虛虛之患乎此丹溪之言虛是固然矣若以陰冷二字爲誤而夏月禁用溫熱此則余所不服也
何以見之夫天地之道惟此陰陽陰陽之變惟此消長故一來則一往一升則一降而造化之機正互藏爲用者也經曰陰主寒陽主熱又曰氣實者熱也氣虛者寒也此本陰陽之常性也今旣云夏月之陽盡浮於外則陰伏於內矣陰盛則陽衰也非寒而何陽浮於外則氣虛於中矣氣虛卽陽虛也非寒而何此固不易之理也然而尤有顯然者則在井泉之水當三冬之寒冽而井泉則溫盛夏之炎蒸而泉源則冷此非外寒內熱外熱內寒之明驗乎此又歲歲皆然主氣之常候也至若主氣之外又有客氣而天以五周地以六備寒暄遞遷氣更應異如伏明之紀寒淸數擧卑監之紀風寒竝興堅成之紀陽氣隨陰治化流衍之紀寒司物化天地嚴凝太陽司天寒氣下臨寒淸時擧太陰司天地乃藏陰大寒且至等義是無論冬夏皆有非時之氣以動爲民病者也又豈因夏月之火令遂可謂之無寒而禁用溫熱乎且伏陰之義本以陰陽對待寒熱爲言若但以陰字爲虛則夏月伏陰宜多虛證冬月伏陽卽無虛矣豈其然乎又若夏月宜禁溫熱則冬月宜禁寒凉無待言也今見四時之病盛夏每多吐瀉深冬偏見瘡疹諸如此類豈非冬多內熱夏多中寒乎總之夏有熱證亦有寒證冬有實證亦有虛證雖從時從證貴乎因病制宜然夏月伏陰之義此實天人之同氣疾病之玄機有必不可不察而忽之者也今若丹溪之論則於理反悖而何切於用卽無此論亦何不可
近見徐東皐亦述丹溪之說云夏月無寒世人不察而用溫熱爲世通弊若謂夏月伏陰宜服溫熱則冬月伏陽宜服寒凉然則孟子冬日飮湯夏日飮水亦不足信歟噫此公都子之言也不過借喩內外原非用析陰陽而徐氏曲引爲證獨不思經文易義儻相背乎內經曰陰中有陽陽中有陰曰寒極生熱熱極生寒曰重陰必陽重陽必陰曰相火之下水氣承之君火之下陰精承之曰此皆陰陽表裏內外雌雄相輸應也故以應天之陰陽也又如周易之兩儀有陰必有陽也兩儀而四象陰陽之中復有陰陽也在泰之義則曰內陽而外陰君子道長小人道消也在否之義則曰內陰而外陽小人道長君子道消也由此觀之則丹溪之論東皐之引證皆吾之所不信也故復爲此續論
陽不足再辨二十四
原天地陰陽之化生實生民性命之根本善把握補救之妙用誠吾道代天之大權使我於此而見理不眞則加氷用湯反成戕賊害有不可勝言者予自初年嘗讀朱丹溪陽有餘陰不足論未嘗不服其高見自吾漸立以來則疑信相半矣又自不惑以來則始知其大謬矣故予於類經求正錄中附有大寶論一篇正所以救其謬也然常恐見淺言偏遺殃後世每懷疑懼而望正高明者久矣不意付梓數載斧削無聞見信明賢庶竊自慰玆於丙子之夏始得神交一友傳訓數言詢其姓氏知爲三吳之李氏也誦其指南則曰陽常有餘陰常不足此自丹溪之確論而玆張子乃反謂陽常不足陰常有餘何至相反若此而自是其是豈矯强以自衒歟抑別有所本歟姑無勞口吻以辨其孰是孰非第以人事證之則是非立見矣如人自有生以來男必十六而精始通女必十四而經始至及其衰也男精竭於八八女血凈於七七凡精血旣去而人猶賴以不死者惟此氣耳夫氣爲陽精血陰也精血之來旣遲在氣後精血之去又早在氣先可見精已無而氣猶在此非陰常不足陽常有餘之明驗乎以是知先賢之金石本非謬而後學之輕妄何容易也予聞此說益增悲嘆悲之者悲此言之易動人聽而無不擊節稱善也紫可亂朱莫此爲甚使不辨明將令人長夢不醒而性命所係非渺小是可悲也悲已而喜喜之者喜至道之精微不經駁正終不昭明幸因其說得啓此端而得解此惑是可喜也今卽李子之言以辨之
如其以精爲陰以氣爲陽本非誣也第其所覰在眉睫則未免錯認面目而呼張作李矣不知精卽水也水卽陽也若以水火言則水誠陰也火誠陽也若以化生言則萬物之生其初皆水先天後天皆本於是而水卽陽之化也何以見之如水在五行則生於一天水在六氣則屬乎太陽此水之爲陰否又若精在人身精盛則陽强精衰則陽痿此精之爲陰否再若養生家所重者惟曰純陽純陽之陽以精言也精若滲漏何陽之有此又精之爲陰否又丹書云分陽未盡則不死分陰未盡則不仙亦言仙必純陽也若據李子之說則但盡泄其精便成純陽學仙之法豈不易乎誠可哂也蓋李子之見但見陰陽之一竅未見陰陽之全體夫陰陽之道以綱言之則位育天地以目言之則縷析秋毫至大至小無往而非其化也若以淸濁對待言則氣爲陽精爲陰此亦陰陽之一目也若以死生聚散言則凡精血之生皆爲陽氣得陽則生失陽則死此實性命之化源陰陽之大綱也
人之生也譬諸草木草木之初其生苗也繼而生枝葉再而生花實及其衰也花實落而枝葉存以漸而凋也此草木之盛衰有時故曰生長化收藏而候有不同也人之生也亦猶是耳初而生嬰孩繼而生精血再而生子女及其衰也精血去而形猶存以漸而終也此人生之盛衰亦有其時故曰生長壯老已而年有不同也然則自幼至老凡在生者無非生氣爲之主而一生之生氣何莫非陽氣爲之主而但有初中之異耳若以人之精至爲陰至豈花果之成亦草木之陰至耶而枝葉未凋卽草木之陽在耶且陽氣在人卽人人百歲亦不過得分內之天年而今見百人之中凡盡天年而終者果得其幾此其夭而不及者皆非生氣之不及耶而何以見陽之有餘也陽强則壽陽衰則夭又何以見陽之有餘也難得而易失者惟此陽氣旣失而難復者亦惟此陽氣又何以見陽之有餘也觀天年篇曰人生百歲五臟皆虛神氣皆去形骸獨居而終矣夫形陰也神氣陽也神氣去而形猶存此正陽常不足之結局也而可謂陽常有餘乎
至若精氣之陰陽有可分言者有不可分言者可分者如前云淸濁對待之謂也不可分者如修煉家以精氣神爲三寶蓋先天之氣由神以化氣化精後天之氣由精以化氣化神是三者之化生互以爲根本同一氣此所以爲不可分也故有善治精者能使精中生氣善治氣者能使氣中生精此自有可分不可分之妙用也再若寒熱之陰陽則不可不分蓋寒性如氷熱性如炭氷炭不謀奚堪妄用予故曰精氣之陰陽有不可離寒熱之陰陽有不可混此醫家最切之法言也且精血之陰陽言稟賦之元氣也寒熱之陰陽言病治之藥餌也今欲以不足之元陽認作有餘而云火則相習以苦寒之劣物用爲補劑以滋陰嗟嗟牛山有限之生氣果能堪此無窮之陰剝否瘂子喫黃連無容伸訴者四百年於玆矣夫以有望之丹溪言且若此而矧其他乎古人云非聖之書不可讀此其尤甚者也
然天地陰陽之道本自和平一有不平則災害至矣而余謂陽常不足豈亦非一偏之見乎蓋以丹溪補陰之說謬故不得不爲此反言以救萬世之生氣夫人之所重者惟此有生而何以能生惟此陽氣無陽則無生矣然則欲有生者可不以此陽氣爲寶卽日慮其虧亦非過也而余謂陽常不足者蓋亦惜春之杞人耳苟誠見左仍望明賢再駁
小兒補腎論二十五
觀王節齋曰小兒無補腎法蓋小兒稟父精而生男至十六而腎始充滿旣滿之後妄用虧損則可用藥補之若受胎之時稟之不足則無可補稟之原足又何待於補耶嗚呼此言之謬謬亦甚矣夫二五之精妙合而凝精合而形始成此形卽精也精卽形也治精卽所以治形治形卽所以治精也第時有初中則精有衰盛故小兒於初生之時形體雖成而精氣未裕所以女必十四男必十六而後天癸至天癸旣至精之將盛也天癸未至精之未盛也玆以其未盛而遽謂其無精也可乎且精以至陰之液本於十二臟之生化不過藏之於腎原非獨出於腎也觀上古天眞論曰腎者主水受五臟六腑之精而藏之此精之所源其不止於腎也可知矣王節齋止知在腎而不知在五臟若謂腎精未泄不必補腎則五臟之精其有稟賦之虧人事之傷者豈因其未泄而總皆不必補耶夫小兒之精氣未盛後天之陰不足也父母之多慾水虧先天之陰不足也陰虛不知治本又何藉於人爲以調其元贊其化乎此本原之理有當深察者如此
再以小兒之病氣論之凡小兒之病最多者惟驚風之屬而驚風之作則必見反張戴眼斜視抽搐等症此其爲故總由筋急而然蓋血不養筋所以筋急眞陰虧損所以血虛此非水衰之明驗乎夫腎主五液而謂血不屬腎吾不信也肝腎之病同一治今筋病如此而欲舍腎水以滋肝木吾亦不信也且太陽少陰相爲表裏其經行於脊背而爲目之上網今以反折戴眼之症偏多見於小兒而謂非水臟陰虛之病吾更不信也矧以陽邪亢極陰竭則危臟氣受傷腎窮則死此天根生息之基尤於小兒爲最切然則小兒之病其所關於腎氣者非眇而顧可謂小兒無補腎法耶決不信決不信
景岳全書卷之三道集傳忠錄下
命門餘義二十六共六條
命門之義內經本無惟越人云腎有兩者非皆腎也左者爲腎右者爲命門命門者諸神精之所舍原氣之所繫男子以藏精女子以繫胞也余以其義有未盡且有可疑故著有三焦包絡命門辨附梓類經之末似已盡其槪矣然而猶有未盡者恐不足以醒悟後人玆因再悉其蘊條列於下
一命門爲精血之海脾胃爲水穀之海均爲五臟六腑之本然命門爲元氣之根爲水火之宅五臟之陰氣非此不能滋五臟之陽氣非此不能發而脾胃以中州之土非火不能生然必春氣始於下則三陽從地起而後萬物得以化生豈非命門之陽氣在下正爲脾胃之母乎吾故曰脾胃爲灌注之本得後天之氣也命門爲化生之源得先天之氣也此其中固有本末之先後觀東垣曰補腎不若補脾許知可曰補脾不若補腎此二子之說亦各有所謂固不待辨而可明矣
一命門有火候卽元陽之謂也卽生物之火也然稟賦有强弱則元陽有盛衰陰陽有勝負則病治有微甚此火候之所以宜辨也玆姑以大綱言之則一陽之元氣必自下而升而三焦之普濩乃各見其候蓋下焦之候如地土化生之本也中焦之候如竈釜水穀之爐也上焦之候如太虛神明之宇也下焦如地土者地土有肥瘠而出産異山川有厚薄而藏蓄異聚散操權總由陽氣人於此也得一分卽有一分之用失一分則有一分之虧而凡壽夭生育及勇怯精血病治之基無不由此元陽之足與不足以爲消長盈縮之主此下焦火候之謂也中焦如竈釜者凡飮食之滋本於水穀食强則體壯食少則身衰正以胃中陽氣其熱如釜使不其然則何以朝食午卽化午食申卽化而釜化之速不過如此觀竈釜之少一炬則遲化一頃增一炬則速化一時火力不到則全然不化卽其證也故脾胃之化與不化及飮食之能與不能亦總由陽明之氣有强與不强而陰寒之邪有犯與不犯耳及其病也則漸痞漸脹或隔或嘔或十化其三五或膨聚而不消或呑酸噯腐而食氣不變或腹疼肚痛而終日不飢或淸濁不分或完穀不化蓋化則無不運行不化則無不留滯運行則爲氣爲血留滯則爲積爲痰此其故謂非胃氣之不健乎而何以不健謂非火候之無力乎今見治痞治脹及治呑酸噯腐等症無論是熱非熱動輒呼爲胃火餘燼其幾尙能堪否此中焦火候之謂也上焦如太虛者凡變化必著於神明而神明必根於陽氣蓋此火生氣則無氣不至此火化神則無神不靈陽之在下則溫煖故曰相火以位陽之在上則昭明故曰君火以明是以陽長則陰消而離照當空故五官治而萬類盛陽衰則陰勝而陽爲陰抑故聰明奪而神氣減而凡人之聲色動定及智愚賢不肖之有不齊者何非陽德爲之用此上焦火候之謂也此以三焦論火候則各有所司而何以皆歸之命門不知水中之火乃先天眞一之氣藏於坎中此氣自下而上與後天胃氣相接而化此實生生之本也是以花萼之榮在根柢竈釜之用在柴薪使眞陽不發於淵源則總屬無根之火矣火而無根卽病氣也非元氣也故易以雷在地下而爲復可見火之標在上而火之本則在下且火知就燥性極畏寒若使命門陰勝則元陽畏避而龍火無藏身之地故致遊散不歸而爲煩熱格陽等病凡善治此者惟從其性但使陽和之氣直入坎中據其窟宅而招之誘之則相求同氣而虛陽無不歸原矣故曰甘溫除大熱正此之謂也奈何昧者不明此理多以虛陽作實熱不思溫養此火而但知寒凉可以滅火安望其尙留生意而不使之速斃耶此實醫家第一活人大義旣從斯道不可不先明斯理倘三焦有客熱邪火皆凡火耳固不得不除而除火何難是本非正氣火候之謂也學者於此當深明邪正二字則得治生之要矣
一命門有生氣卽乾元不息之幾也無生則息矣蓋陽主動陰主靜陽主升陰主降惟動惟升所以陽得生氣惟靜惟降所以陰得死氣故乾元之氣始於下而盛於上升則向生也坤元之氣始於上而盛於下降則向死也故陽生子中而前升後降陰生午中而前降後升此陰陽之岐相間不過如毛髮及其竟也則謬以千里而死生之柄實惟此毫釐升降之機耳又如水煖則化氣化氣則升無不生也水寒則成氷成氷則降無不死也故腎氣獨沈則奉生者少卽此生氣之理也至若人之生氣則無所不在亦無所不當察如臟腑有生氣顔色有生氣聲音有生氣脈息有生氣七竅有生氣四肢有生氣二便有生氣生氣卽神氣神自形生何不可辨衰者速培猶恐不生尙堪伐乎而況其甚者乎故明師察此必知孰者已虧孰者猶可孰者能益生氣孰者能損生氣孰者宜先攻病氣以保生氣孰者宜先固生氣以禦病氣務思病氣雖如此生氣將如何見在雖如此日後將如何使不有原始要終之明則皆寸光之流耳
雖然此徒以斯道爲言也而斯道之外猶有說焉夫生氣者少陽之氣也少陽之氣有進無退之氣也此氣何來無非來自根本此氣何用此中尤有玄眞蓋人生所貴惟斯氣耳而出入之權在呼吸斯氣數之寶藏也河車之濟在轆轤實轉運之神機也其進其退其得其失總在生息之間而彭殤之途於斯判矣經曰得神者昌失神者亡卽此生氣之謂也予見遭剝於是者不可勝紀故特明其義於此
一命門有門戶爲一身鞏固之關也經曰倉稟不藏者是門戶不要也水泉不止者是膀胱不藏也得守者生失守者死又曰腎者胃之關也關門不利故聚水而從其類也又曰北方黑色入通於腎開竅於二陰是可見北門之主總在乎腎而腎之政令則總在乎命門蓋命門爲北辰之樞司陰陽柄陰陽和則出入有常陰陽病則啓閉無序故有爲癃閉不通者以陰竭水枯乾涸之不行也有爲滑泄不禁者以陽虛火敗收攝之無主也陰精旣竭非壯水則必不能行陽氣旣虛非益火則必不能固此固其法也然精無氣不行氣無水不化此其中又有可分不可分之妙用亦在乎慧者之神悟有非可以筆楮盡者
一命門有陰虛以邪火之偏勝也邪火之偏勝緣眞水之不足也故其爲病則或爲煩渴或爲骨蒸或爲咳血吐血或爲淋濁遺泄此雖明是火證而本非邪熱實熱之比蓋實熱之火其來暴而必有感觸之故虛熱之火其來徐而必有積損之因此虛火實火之大有不同也凡治火者實熱之火可以寒勝可以水折所謂熱者寒之也虛熱之火不可以寒勝所謂勞者溫之也何也蓋虛火因其無水只當補水以配火則陰陽得平而病自可愈若欲去火以復水則旣虧之水未必可復而幷火去之豈不陰陽兩敗乎且苦寒之物絶無升騰之生氣而欲其補虛無是理也故予之治此必以甘平之劑專補眞陰此雖未必卽愈自可無害然後察其可承或暫一淸解或漸加溫潤必使生氣漸來庶乎脾可健則熱可退肺漸潤則嗽漸寧方是漸復之佳兆多有得生者若但知知蘗爲補陰則愈敗其腎而致泄瀉食減必速其殆矣
誤謬論二十七
經曰揆度奇恒道在於一得一之精以知死生此卽斯道中精一執中之訓也凡天人之學總無出此矧醫之爲道性命判於呼吸禍福決自指端此於人生關係較之他事爲尤切也以此重任使不有此見此識誠不可猜模嘗試以誤生靈矧立法垂訓尤難苟且倘一言失當則遺禍無窮一劑妄投則害人不淺此誤謬之不容不正也
賓自從斯道常稽往古所見軒岐之下凡明良繼出何代無之然必欲求其得中者則舍靈素之外似亦不多其人蓋竊見相傳方論每多失經意背經旨斷章取義假借數語以飾一偏之詭說者比比其然此總屬意見有不到至理有未明故各逞胸臆用示己長致令斯道失中大違精一之義此則醫之於人亦何賴焉是豈知道本一源理無二致自一源而萬變則萬變仍歸於一自二致而錯亂則錯亂遂其爲兩故言外有理理外亦有言如理有在而言不能達者此言外之理也有可以言而不可以行者此理外之言也然理外豈別有言乎第以疑似之間加之便佞則眞爲僞奪而道傍之築從來有矣如古之楊墨異端今之傳奇小說謂皆非理外之言乎言可假借則是非亂而强辯出由是賢者固執愚者亦固執如擇善固執則精一之謂君子時中則執中之謂此賢者之固執也其有言僞而辯行僻而堅必不知反必不可移者此愚者之固執也執中者見事之舛則不得不言以利害所關不容已也邪僻者見人之長則反詆其短以鄙陋不伸不肯已也千古來是非邪正每爲此害矧以惟類知類而當局者亦難其人耳然此輩雖云偏拗猶知傍理自非曳白者所能其奈此中尙有全不知脈絡而止識皮毛者亦且囂囂偏能宜俗是不過見熱則用寒見寒則用熱見外感則云發散見脹滿則云消導若然者誰不得而知之設醫止於是則賤子庸夫皆堪師範又何明哲之足貴乎嗟嗟朱紫難辨類多如此
予因溯源稽古卽自金元以來爲當世之所宗範者無如河間丹溪矣而且各執偏見左說盛行遂致醫道失中者迄今四百餘年矣每一經目殊深扼腕使不速爲救正其流弊將無窮也玆姑撮其數條以見倍理之談其有不可信者類如此庶乎使人警悟易轍無難倘得少補於將來則避諱之罪亦甘爲後人而受之矣
辨河間二十八共九條
劉河間原病式所列病機原出自內經至眞要大論蓋本論詳言五運六氣盛衰勝復之理而以病機一十九條總於篇末且曰有者求之無者求之盛者瀉之虛者補之令其調達而致和平是可見所言病機亦不過挈運氣之大綱而此中有無之求虛實之異最當深察總惟以和平爲貴也故五常政大論又詳言五運三氣之辨則火之平氣曰升明火之太過曰赫曦火之不及曰伏明此虛火實火之辨則有如氷炭之異而內經不偏不倚之道固已詳明若是奈河間不能通察本經全旨遂單採十九條中一百七十六字演爲二百七十七字不辨虛實不察盛衰悉以實火言病著爲原病式以訖於今夫實火爲病故爲可畏而虛火之病猶爲可畏實火固宜寒凉去之本不難也虛火最忌寒凉若妄用之無不致死矧今人之虛火者多實火者少豈皆屬有餘之病顧可槪言爲火乎歷觀唐宋以前原未嘗偏僻若此繼自原病式出而丹溪得之定城遂目爲至寶因續著局方發揮及陽常有餘等論卽如東垣之明亦因之而曰火與元氣不兩立此後如王節齋戴原禮輩則祖述相傳遍及海內凡今之醫流則無非劉朱之徒動輒言火莫可解救多致伐人生氣敗人元陽殺人於冥冥之中而莫之覺也誠可悲矣卽間有一二特達明知其非而惜人陽氣則必有引河間之說而群吠之者矣何從辨哉矧病機爲後學之指南旣入其門則如夢不醒更可畏也醫道之壞莫此爲甚此誤謬之源不可不察故直筆於此幷再辨其略於下
一河間論吐酸曰酸者肝木之味也由火盛制金不能平木則肝木自甚故爲酸也而俗醫主於溫和脾胃豈知經言人之傷於寒也則爲病熱云云
賓謂吐酸呑酸等症總由停積不化而然而停積不化又總由脾胃不健而然脾土旣不能化非溫脾健胃不可也而尙可認爲火盛耶且妄引經文爲證其謬孰甚本症別有詳辨具載呑酸門所當互閱
一河間論瀉痢曰瀉白爲寒靑紅黃赤黑皆爲熱也大法瀉利小便淸白不澁爲寒赤色者爲熱又完穀不化而色不變吐利腥穢澄澈淸冷小便淸白不澁身凉不渴脈遲細而微者寒證也穀雖不化而色變非白煩渴小便赤黃而或澁者熱證也凡穀消化者無問色及他症便爲熱也寒瀉而穀消化者未之有也或火主疾速而熱盛則傳化失常穀不能化而飱泄者亦有之矣又曰痢爲熱熱甚於腸胃怫熱鬱結而成或言下痢白爲寒者誤也若果爲寒則不能消穀何由反化爲膿也如世之穀肉果菜濕熱甚則自然腐爛化爲濁水故食於腹中感人濕熱邪氣則自然潰發化爲膿血也
據河間此說似是而非誤人不淺夫瀉白爲寒人皆知也而靑挾肝邪脾虛者有之豈熱證乎紅因損臟陰絡傷者有之豈盡熱乎正黃色淺食半化者有之豈熱證乎黑爲水色元陽衰者有之豈熱證乎若此者皆謂之熱大不通矣且凡瀉痢者水走大腸小水多澁水枯液涸便尿多黃此黃澁之症未必皆由熱也亡液者渴亡陰者煩此煩渴之症未必盡爲熱也至如完穀不化澄澈淸冷誠大寒矣然人偶有寒邪傷臟或偶以生冷犯脾稍失溫和卽病瀉痢者此本受寒然未必卽大寒證也且凡脾胃初傷陽氣猶在何能卒至淸冷遂成完穀不化若必待淸冷不化始云爲寒則陽已大敗又豈無漸寒而遽至若是哉夫漸寒者卽寒證也此等證候犯者極多若作熱治必用寒凉夫旣以生冷傷於前復以寒凉敗於後乃至氷堅於霜而遭其厄者皆此論之殺之也再觀其前條則猶云瀉白爲寒也觀其後條則又云或言下痢白爲寒者誤也然則凡治此者舍淸凉之外則必無寒證矣謬甚謬甚又若寒則不能消穀及穀化爲膿之說則尤爲不妥夫飮食有時本當速化此自胃氣之常人皆賴之以爲生也若化覺稍遲便是陽虛之病又何待不能消穀而始爲寒乎矧以所下膿垢原非穀之所化蓋飮食入胃凡其神化而歸於營衛者乃爲膏血其不能化而留於腸胃者惟糟粕耳此其爲精爲穢本自殊途是以糟粕不能化膿從可知矣且垢亦非膿而實腸臟之脂膏也何以知之近有偶病而服硝黃等藥者隨瀉而下必有如膿之垢又或偶患泄瀉者於一二日間卽有此垢豈熱化之膿其速有如此乎又如久痢不已或經年累月不能痊可而每日所下皆有膿垢者豈熱化之膿可以久延如此乎此其非膿也明矣旣知非膿安得皆云爲熱此蓋以腸臟受傷而致膏脂不固隨剝隨下所以如此若不爲之安養臟氣而再用寒凉以治其熱則未有不藏氣日敗而必至於死故今之治痢多危者率受此害最當察也
一河間曰假如下痢赤白俗言寒熱相兼其說尤誤豈知水火陰陽寒熱者猶權衡也一高必一下一盛必一衰豈能寒熱俱甚於腸胃而同爲痢乎如熱生瘡瘍而出白膿者豈可以白爲寒歟由其在皮膚之分屬肺金故色白也在血脈之分屬心火故爲血癤也在肌肉屬脾土故作黃膿在筋部屬肝木故膿色帶蒼深至骨屬腎水故紫黑血出也各隨五臟之部而見五色是謂標也本則一出於熱但分深淺而以大法下迫窘痛後重裏急小便赤澁皆屬燥熱而下痢白者必多有之然則爲熱明矣
據此說以五色分五臟其理頗通若謂本則一出於熱則大不通矣且五臟之分五色之症則猶有精義余因其說幷爲悉之夫瀉出於臟無不本於脾胃脾胃之傷以五氣皆能犯之故凡其兼赤者卽脾心證也兼靑者脾肝證也兼白者脾肺證也兼黑者脾腎證也正黃者本臟證也若以脾兼心火承土也其土多熱言火可也以脾兼肝土受剋也其土多敗非火也以脾兼腎水反剋也其土多寒非火也以脾兼肺母氣泄也其土多虛非火也本臟自病脾受傷也其土多濕非火也此兼症之盛衰其逆順有如此且凡脾腎之强者有實熱脾腎之弱者皆虛寒此臟氣之可辨也矧火本熱而尙有虛火實火之異風本陽也而亦有風熱風寒之異土本乎中氣也而亦有濕熱寒濕之異至於金之寒水之冷同歸西北之化則其寒多熱少理所必致豈可謂五臟之痢本則一出於熱乎因致寒證之含冤者此言之不得辭其責也又赤白義詳後丹溪條中
一河間曰夫治諸痢者莫若於辛苦寒藥治之或微加辛熱佐之則可蓋辛熱能發散開通鬱結苦能燥濕寒能勝熱使氣宣平而已如錢氏香連丸之類是也故治諸痢者黃連黃檗爲君以至苦大寒正主濕熱之病
據河間此說最爲治痢之害又觀其所著藥性則曰諸苦寒藥多泄惟黃連黃檗性冷而燥故自丹溪而後相傳至今凡治痢者擧世悉用寒凉皆此說之誤也毋論其他姑以苦能燥濕一言辨之則河間之見大左矣夫五味之理悉出內經內經有曰以苦燥之者蓋言苦之燥者也河間不能詳察便謂是苦皆燥而不知內經之言苦者其性有二其用有六如曰火生苦曰其類火其味苦曰少陽在泉爲苦化少陰在泉爲苦化曰濕淫於內治以苦熱燥淫於內治以苦溫是皆言苦之陽也曰酸苦涌泄爲陰曰濕司於地熱反勝之治以苦冷曰濕化於天熱反勝之治以苦寒是皆言苦之陰也此其言性之二也又曰以苦發之以苦燥之以苦溫之以苦堅之以苦泄之以苦下之此其言用之六也蓋苦之發者麻黃白芷升麻柴胡之屬也苦之燥者蒼朮白朮木香補骨脂之屬也苦之溫者人蔘附子乾薑肉桂吳茱萸肉豆寇秦椒之屬也苦之堅者續斷地楡五味訶子之屬也苦之泄者梔檗芩連木通膽草之屬也苦之下者大黃芒硝之屬也夫氣化之道惟陽則燥惟陰則濕此不易之理也豈以沈陰下降有如黃連黃檗之屬者以至苦大寒之性而猶謂其能燥有是理乎是但知苦燥之一言而不察苦發苦溫苦堅苦泄苦下之五者抑又何也凡醫中之訛每有云其然而不知其所以然者類如此因致後人治痢多不分寒熱虛實動以河間之法及其將危猶云血色如此何敢用溫腹痛如此何取用補死而無悟深可哀也誰之咎與誰之咎與
一河間腫脹條云腫脹者熱勝則胕腫如六月濕熱太甚而庶物隆盛則水腫之義明可見矣
據此說豈其然乎夫腫脹之病因熱者有之而因寒者尤不少蓋因熱者以濕熱之壅而陰道有不利也因寒者以寒濕之滯而陽氣有不化也故經曰臟寒生滿病又曰胃中寒則脹滿是皆軒岐之言也由此觀之豈脹皆熱病耶且庶物隆盛乃太和之陽化以此擬形質之强壯則可以此擬胕腫之病象擬亦左矣
一河間曰戰慄動搖火之象也慄寒慄也或言寒戰爲脾寒者未明變化之道也此由心火熱甚亢極而戰反兼水化制之故寒慄也然寒慄者由火甚似水實非兼以寒氣也
據此說則凡見寒戰皆爲火證而何以經曰陰勝則爲寒又曰陽虛畏外寒又曰陽虛而陰盛外無氣故先寒慄也又曰陽明虛則寒慄鼓頷也凡此者皆屬經言而河間悉言爲火其然否可知也
一河間曰驚者心卒動而不寧也所謂恐則喜驚者恐則傷腎而水衰心火自甚故喜驚也
據此所云恐則喜驚恐則傷腎然經曰肝氣虛則恐又曰恐則氣下驚則氣亂夫肝氣旣虛腎氣旣傷而復見氣下氣亂無非陽氣受傷之病陽氣旣傷則何由心火遽甚而驚則皆由火也卽曰恐則傷腎不能滋養肝木而肝虛則驚又何不可且腎水獨衰者有之豈必水衰卽火盛也今常見驚恐之人必陽痿遺溺其虛可知然因火入心而驚者固亦有之未有因恐而驚者皆可指爲火證則倍理甚矣
一河間曰虛妄者以心火熱甚則腎水衰而志不精一故神志失常如見鬼神或以鬼神爲陰而見之則爲陰極脫陽而無陽氣者此妄意之言也
據此一說則凡以神魂失守而妄見妄言者俱是火證亦不然也夫邪火盛而陽狂見鬼者固然有之又豈無陽氣太虛而陰邪爲鬼者乎難經曰脫陰者目盲脫陽者見鬼華元化曰得其陽者生得其陰者死豈皆妄意之言乎何自信之如此也
辨丹溪二十九共九條
嘗見朱丹溪陽常有餘陰常不足論謂人生之氣常有餘血常不足而專以抑火爲言且妄引內經陽道實陰道虛及至陰虛天氣絶至陽盛地氣不足等文强以爲證此誠大倍經旨大伐生機之謬談也何也蓋人得天地之氣以有生而有生之氣卽陽氣也無陽則無生矣故凡自生而長自長而壯無非陽氣爲之主而精血皆其化生也是以陽盛則精血盛生氣盛也陽衰則精血衰生氣衰也故經曰中焦受氣取汁變化而赤是謂血是豈非血生於氣乎丹溪但知精血皆屬陰故曰陰常不足而不知所以生精血者先由此陽氣倘精血之不足又安能陽氣之有餘由此慮之何不曰難成易虧之陽氣而反曰難成易虧之陰氣是何異但知有母而不知有父者乎故其所立補陰等方謂其能補陰也然知蘗止堪降火安能補陰若任用之則戕伐生氣而陰以愈亡以此補陰謬亦甚矣及察其引證經文則何其謬誕若經曰陽者天氣也主外陰者地氣也主內故陽道實陰道虛此太陰陽明論言脾之與胃生病有異以陽明主表太陰主裏凡犯賊風虛邪者陽受之陽受之則入六腑而外邪在表邪必有餘故曰陽道實也食飮不節起居不時者陰受之陰受之則入五臟而內傷臟氣臟必受虧故曰陰道虛也此本經以陽主外陰主內而言陽病多實陰病多虛有如此豈以天地和平之陰陽而謂其陽常有餘陰常不足乎勉强引證此一謬也又經曰至陰虛天氣絶至陽盛地氣不足此方盛衰論言陰陽否隔之爲病謂陰虛於下則不升下不升則上亦不降是至陰虛天氣絶也陽亢於上則不降上不降則下亦不升是至陽盛地氣不足也此本以上下不交者爲言亦非陽常有餘陰常不足之謂也且下二句猶或似之而上二句云至陰虛天氣絶則何以爲解此更謬也以丹溪之通博而胡爲妄引若此抑爲偏執所囿而忘其矯强乎余陋不自覺而念切在道故不能爲丹溪諱而摘正於此猶俟高明之評敎
一丹溪相火論曰五行各一其性惟火有二曰君火人火也曰相火天火也火內陰而外陽主乎動者也故凡動皆屬火天主生物故恒於動人有此生亦恒於動其所以恒於動者皆相火之所爲也故人自有知之後五志之火爲物所感不能不動爲之動者卽內經五火也相火易起五性厥陽之火相扇而妄動矣火起於妄變化莫測無時不有煎熬眞陰陰虛則病陰絶則死
據丹溪此論則無非闡揚火病而崇其補陰之說也第於此而淺視之則若或近理故易動人於此而深味之則意識皆幻大是誤人余請精繹其義用解後人之惑何如蓋自一元初肇兩儀繼之則動靜於斯乎見而陽主動陰主靜也自兩儀奠位而五行布之則氣質各有所主而火主熱水主寒也此兩儀動靜爲五行之先天先天者性道也五行寒熱爲兩儀之後天後天者變體也先後之理有可混言者有不可混言者其可混者如火本屬陽卽言火爲動若無不可也其不可混者以陽爲元氣之大主火爲病氣之變見而動乃陽之性道安得以性道爲病變而言凡動皆屬火也卽自天人論之則曰天行健豈天動卽火乎又曰君子以自强不息豈人動卽火乎使天無此動則生機息人無此動則性命去又何可以火言動乎若謂之火則火必宜去而性亦可去乎若謂凡動皆屬火則豈必其不動而後可乎夫以陽作火詞若相似而理則大倍矣故在丹溪則曰陰虛則病陰絶則死余則曰陽虛則病陽脫麻勃大麻花蒲黃一錢匕
煩痛大便不利大黃黃芩等分爲末蜜丸先飮水下十丸日三服
一丹溪局方發揮曰相火之外又有臟腑厥陽之火五志之動各有火起相火者此經所謂一水不勝二火之火出於天造厥陽者此經所謂一水不勝五火之火出於人欲氣之升也隨火炎上升而不降孰能禦之
原經文五火之說乃解精微論中言厥病之目無所見也謂其陽幷於上陰幷於下陰陽不交所以爲厥厥者逆也由其陽逆於上則火不降陰逆於下則水不升水旣不升火又不降而目以一陰之微精不勝五臟之陽逆此單言厥逆之爲病也如此豈言火有五而水止一乎又按二火之說乃逆調論言人有身寒之甚而反不戰慄者名爲骨痺謂其人腎氣素勝以水爲事則腎脂枯而髓不能滿故寒甚至骨也又以肝爲一陽心爲二陽二藏皆有伏火則一水不勝二火所以身雖寒而不凍慄此單言骨痺之爲病也如此又豈陽常有餘之謂乎若以五火二火盡可引爲火證則如示從容論中有云二火不勝三水者又將何以解之而何獨不引爲言耶試以此問丹溪其將何以答乎
一丹溪曰氣有餘便是火又曰五臟各有火五志激之其火隨起若諸寒爲病必須身犯寒氣口得寒物乃爲病寒非若諸火病自內作所以氣之病寒者十無一二
予味丹溪此言不能不掩卷嘆息豈必氣之病寒者十無一二耶夫氣本屬陽陽實者固能熱陽虛者獨不能寒乎故經曰氣實者熱也氣虛者寒也又經曰血氣者喜溫而惡寒寒則泣不能流溫則消而去之則其義有可知矣且今人之氣實與氣虛者孰爲多寡則寒熱又可知矣然而何以證之如心氣虛則神有不明肺氣虛則治節有不行脾氣虛則食飮不能健肝氣虛則魂怯而不寧腎氣虛則陽道衰而精少志屈胃氣虛則倉稟匱而幷及諸經三焦虛則上中下俱失其職命門虛則精氣神總屬無根凡此者何非氣虛之類氣虛卽陽虛陽虛則五內不煖而無寒生寒所以多陽衰羸敗之病若必待寒氣寒食而始爲寒證則將置此輩於何地夫病之所貴於醫者貴其能識生氣是誠醫家最大關而丹溪全不之察故無怪其曰氣有餘便是火而余反之曰氣不足便是寒使其聞余之說尙不知以爲然否
一丹溪格致餘論曰六氣之中濕熱爲病十居八九
據此說濕熱爲病十居八九則無怪乎寒凉之藥亦宜八九矣此亦大謬之言也夫陰陽之道本若權衡寒往暑來無勝不復若偏熱如此則氣候亂而天道乖矣故軒轅帝曰其德化政令之動靜損益皆何如岐伯曰夫德化政令災變不能相加也勝復盛衰不能相多也往來大小不能相過也用之升降不能相無也各從其動而復之耳此氣交變大論之文豈亦其不足信乎
一丹溪夏月伏陰論曰若於夏月火令之時妄投溫熱寧免實實虛虛之患乎或曰巳月純陽於理或通五月一陰六月二陰非陰冷而何答曰此陰之初動於地下也四陽浮於地上燔灼焚燎流金爍石何陰冷之有
據此一說則夏月止宜寒凉矣而何以帝曰服寒而反熱服熱而反寒其故何也岐伯曰治其王氣是以反也然則丹溪止知治王氣而王氣有不可治者何以不知也矧春夏之溫熱秋冬之寒凉此四時之主氣也而風寒暑濕火燥此六周之客氣也故春夏有陰寒之令秋冬有溫熱之時所謂主氣不足客氣勝也所謂必先歲氣無伐天和亦此謂也豈丹溪止知有主氣而客氣之循環勝復又何以不知也然此猶以氣令言也若人之血氣陰陽本自不同病之表裏寒熱豈皆如一設以夏月得陰證而忌用溫熱冬月得陽證而忌用寒凉則其人能生乎是丹溪止知時熱宜凉而舍時從證又何以不知也觀其所論止言夏月忌溫熱不言冬月忌寒凉何其畏火之見主火之言一至於此
一丹溪局方發揮曰經云暴注下迫皆屬於熱又曰暴注屬於火又曰下痢淸白屬於寒夫熱爲君火之氣火爲相火之氣寒爲寒水之氣屬火熱者二屬水寒者一故瀉痢一症似乎屬熱者多屬寒者少詳玩局方專以熱澁爲用若用於下痢淸白而屬寒者斯可矣經所謂下迫者卽裏急後重之謂也其病屬火相火所爲其毒甚於熱也投以澁熱非殺之而何
據此說以二火一水言瀉痢之由殊未當也夫經言暴注下迫皆屬於熱者謂暴瀉如注之下迫非腸澼下痢之謂也觀太陰陽明論曰陰受之則入五臟下爲飱泄久爲腸澼然腸澼言久豈同暴注而皆爲熱乎且內經所言瀉痢之症寒者極多今於泄瀉門詳列可考何丹溪俱不引證而獨引二火之說亦勉强矣及遍考內經則止有暴注下迫皆屬於熱一句幷無暴注屬於火之文卽或以屬火之年有言暴注者然木金土水之年皆有此症又何以獨言火也蓋其意專在火故借引經文以證其說而不知經言二火者本言六氣之理也豈以瀉痢一症爲二火乎觀之經曰長夏善病洞泄寒中何不曰洞泄熱中其義可知而丹溪何不察也夫以瀉痢爲火者本出河間而丹溪宗之故變爲此說戴原禮又宗丹溪故云痢雖有赤白二色終無寒熱之分通作濕熱治自此說相傳遂致諸家方論無不皆言濕熱不知復有寒濕矣其害孰甚至若局方一書雖云多用熱澁然於實熱新邪豈云皆用此法觀其所載太平丸戊己丸香連丸薷苓湯之類豈非以寒治熱者耶又若眞人養臟湯大已寒丸胡椒理中湯之類皆有可用之法其中隨證酌宜顧在用之者何如耳豈局方專以熱澁爲用而可斥其非耶且是書之行乃宋神宗詔天下高醫各以效方奏進而成者此其中或過於粉飾者料不能無而眞效之方必亦不少第在丹溪之言火多者謂熱藥能殺人而余察其爲寒多者則但見寒藥之殺人耳明者其深察之
一丹溪曰痢赤屬血自小腸來白屬氣自大腸來皆濕熱爲本初得一二日間元氣未虛必推蕩之此通因通用之法大承氣湯調胃承氣湯下後看其氣病血病而用藥氣用蔘朮血用四物痢五日後不可下脾胃氣虛故也壯實者亦可下
據說以赤白言血氣而分屬大腸小腸其於五行之說則然而於病情之眞則鑿矣蓋小腸爲心之腑宜其主血大腸爲肺之腑宜其主氣然水穀氣化於小腸豈小腸之非氣乎或於糞前而見血豈人腸之無血乎觀之經曰血者神氣也此非赤化於氣乎又曰白血出者死此非白亦爲血乎蓋白者赤者無不關乎血氣但其來淺者白而來深者則赤也故經曰陽絡傷則血外溢血外溢則衄血陰絡傷則血內溢血內溢則後血此自至理何其明顯而顧可以小腸大腸分血氣哉然此猶無礙亦不必深爲之辨也至若初得一二日間元氣未虛必推蕩之爲通因通用法則此說不可槪言矣蓋此症有不宜下者有必不可下者豈以一二日間必可推蕩耶若病之可瀉者必其元氣本强積聚多實則無論寒邪熱邪但得一推則邪從瀉去而氣本無傷故可瀉也使無此元氣無此脹實則無可言瀉者矣則强盛之人隨食隨化故飮食不易傷瀉痢不易犯卽有所犯亦無不隨病而隨愈也其有易病者必其易傷者也易傷者必其本弱者也所以凡患瀉痢而有久延難愈者必其弱者多而强者少也是以治宜推蕩者亦不過數十中之一二耳且體弱之證亦有不同有微弱者有次弱者有大弱者此其形氣脈息病因症候是實是虛自可明辨凡見脾腎不足而致瀉痢者則始終皆不可下若妄用之則微者必甚甚者必死莫可解救此推蕩之不可輕用也誠見其致誤者不少矣卽在丹溪亦曰余近年涉歷亦有大虛大寒者不可不知此丹溪晩年之一隙耳而亦知前言之過否
一丹溪痢疾門附錄曰諸有積者以肚熱纏痛推之諸有氣者以肚如蟹渤驗之究其受病之源決之對病之劑大要以散風邪行滯氣開胃脘爲先不可遽用肉豆莞訶子白朮輩以補住寒邪不可投米殼龍骨輩以閉澁腸胃邪得補而愈盛故變症作所以日夕淹延而不已也
據此散風邪行滯氣開胃脘三法亦不過言大槪固未盡也至若補住寒邪之說則大有不通而且最易惑人爲害不淺夫旣受寒邪卽當辨其虛實然實者必有實證本不宜補不宜補而補之則隨補隨甚卽顯見也又何待乎變症若因臟氣受傷者則無非虛證卽宜溫補蓋溫可以逐寒邪補可以健脾腎脾腎旣健寒邪旣去則無不速愈何反有補住之理又何有變症之說且溫補之法原不在米殼龍骨之屬又豈止豆蔲白朮而已乎若執補住之說而禁用之則必致虛者日虛而變症百出矣余所見者惟寒凉變症之害不可勝紀或近則旬日遠則累月經年終於殞命而後已未聞有以溫補變症而日夕淹延不已者玆余年出古稀涉歷不少凡遇人言率多不分虛實無不曰補住寒邪無不曰邪得補而愈盛正以信之者多所以害之者甚因致抱疾之輩寧受寒凉而死不願溫補而生究其所由實由乎此嗟嗟一言關係有如是乎余切悲之今但反其說曰以寒遇寒則留住寒邪邪得寒而愈甚理所必然遭此害者多矣因特表其義謹以告諸惑者
又總原劉朱二家之說無非偏執言火故但見經文有火字則必引以爲證凡如前列諸條果亦有一言合經意者否彼二子者旣曰讀經何以不顧上下文而單扯一句便可著書妄言豈謂後世之人都無目耶抑擧世可欺耶抑性體之有未明耶謬已甚矣吾不得爲之解也自二子之說行而軒岐之受誣亦久矣何也以後人之遭毒於亡陽者必謂軒岐之誨之也使軒岐再起而見之能無眥裂而髮竪乎此時醫受病之源實河間創之而丹溪成之予爲此論蓋一則爲後人保生命一則爲軒岐正道統一則爲後生淺學知識未廣凡初見彼書者無不信爲經訓多致終生受誤害可勝言欲淸其流必澄其源故單採二家之略辨正於此而有餘未盡誠難悉也
論時醫三十共三十一條
一時醫治病但知察標不知察本且常以標本藉口曰急則治其標緩則治其本是豈知內經必求其本之意故但見其所急在病而全不知所急在命此其孰可緩也孰當急也孰爲今日之當急孰爲明日之更當急也緩急旣不知則每致彼此誤認尙何標本爲言乎
一中風症悉由內傷本無外感旣無外感必不可散若過用治風等藥則輕者必重重者必速死
一傷寒關係全在虛實二字實者易治虛者難治以其元氣本虛故邪不易解若治挾虛傷寒不知托散而但知攻邪愈攻則愈虛愈虛則無有不死若甚虛者卽微補且無益而但以治標爲主者必死
一傷寒陽經與陽證不同陽經者邪在表也陽證者熱在裏也若內無實熱脈候而以陽經作陽證妄用寒凉治其火因致外內合邪而不可解者必死
一痢疾之作惟脾腎薄弱之人極易犯之夫因熱貪凉致傷臟氣此人事之病非天時之病也今之治痢者止知治天時之熱不知治人事之寒何也矧痢症多在秋深斯時也炎暑旣消固不可執言熱毒秋凉日至又何堪妄用寒凉凡若此者旣不知人事又不知天時失之遠矣害莫甚矣當因予言而熟思之矣
一小兒血氣未充亦如苗萼之柔嫩一或傷殘無不凋謝故平時最宜培植不可妄行消導其或果有食滯脹痛則宜暫消果有風寒發熱則宜暫散果有實熱痰火則宜暫淸此不得不治其標也舍此之外如無暴急標病而時見靑黃羸瘦或腹膨微熱溏泄困倦等症則悉由脾腎不足血氣薄弱而然而時醫見此無非曰食積痰火而但知消導尤尙淸凉日消日剝則元氣日損再逢他疾則無能支矣此幼科時俗之大病有不可不察者也
一小兒痘疹發熱此其正候蓋不熱則毒不能透凡其蒸熱之力卽元氣之力故自起至化自收至靨無不賴此熱力爲之主是誠痘疹之用神必不可少亦不必疑者也惟是熱甚而毒甚者則不得不淸火以解其毒然必有內熱眞火脈症方可治以淸凉此不過數十中之一二耳如無內熱而但有外熱此自痘家正候必不可攻熱以拔元氣之力以傷脾腎之源奈近代痘科全不知此但見發熱則無論虛實開口止知解毒動手只知寒凉多致傷脾而飮食日減及靨時泄瀉而斃者皆其類也此誤最多不可不察
一痘瘡不起如毒盛而不可起者此自不救之證不必治也若別無危證而痘不起者總由元氣無力但培氣血則無有不起近見痘科凡逢此症則多用毒藥如桑蠶穿山甲之類逼而出之見者以爲奇效而不知起發非由根本元氣爲毒所殘發泄太過內必匱竭以此誤人所當切省
一婦人經脈滯逆或過期不至總由衝任不足而然若不培養血氣而止知通經逐瘀則血以日涸而崩漏血枯等症無所不至矣
一凡情慾致傷多爲吐血失血及或時發熱此眞陰受傷之病若但知治火而不知治陰則陰日消亡而勞瘵反成矣
一痰症必有所因是痰本不能生病而皆因病生痰也若止知治痰而不知所以生痰則痰必愈甚未有可消而去者也
一膨滿總由脾胃脾胃雖虛未必卽脹若但知消導則中氣愈虛而脹必日甚矣
一氣滯隔塞總屬脾虛不運故爲留滯若不養脾而但知破氣則氣道日虧而漸成噎隔等病
一小水短赤惟勞倦氣虛及陰虛之人多有之若以此類通作火治而專用寒凉則變病有不可測矣
一脈虛症熱本非眞火若作熱治而肆用寒凉則輕者必重重者必死
一病本大虛而治以微補藥不及病本無濟益若疑爲誤而改用消伐則死
一病有緩急效有遲速若以遲病而求速效則未免易醫易醫多則高明本少庸淺極多少不勝多事必敗矣
一任醫須擇賢者而於危急之際尤不可苟若彼宵小之輩惟妄衒己長好翻人按不幸遇之多致淆惑是非生命所係不淺
一經曰人迎盛堅者傷於寒氣口堅盛者傷於食此本以陽明太陰之脈分言表裏而王叔和以左爲人迎右爲氣口因致後人每以左脈辨外感右脈辨內傷豈左無內傷而右無外感乎謬甚謬甚
一經曰病生於內者先治其陰後治其陽反者益甚病生於陽者先治其外後治其內反者益甚
一病人善服藥者聞其氣嘗其味便可覺宜否之優劣固無待入腹而始知也獨憫乎無識無知者但知見藥服藥而不知藥之爲藥但知見醫求醫而不知醫之爲醫亦可悲矣
京師水火說三十一
水火者養生之本日用之物用水火而不察其利病則適足以傷人而實人所不知也故水品分差等火性言優劣固非欺我者也姑無論其他試以燕京之水火言之凡水之佳者得陽之氣流淸而源遠氣香而味甘水之劣者得陰之性源近而流濁氣穢而味苦而京師之水則有兩種曰甜水曰苦水是也卽其甜者亦未甚佳而其苦者乃爲最劣蓋水之味苦者以其多鹼試取墻間白霜火之皆燃水中所有卽此物也卽樸硝也其性則五金八石皆能消化因而命名曰硝故善於推蕩積滯攻破癥堅凡脾弱之人服之多泄是所驗也使無其實而朝夕用之以養生吾恐人之臟腑有更非五金八石之可比其爲潛消暗耗剝人元氣於岡覺之中大有可畏者或曰未必然果若所云則吾未見斯地之乏人亦未見斯地之皆病何子之過慮也予曰噫此正所謂罔覺也請以壽天而紀其驗則水土淸甘之處人必多壽而黃髮兒齒者比比皆然水土苦劣之鄕暗折天年而耄耋期頤者目不多見雖曰壽鄕未必全壽天鄕未必皆夭若以强者而滋養得宜豈不更壽弱者而飮食不佳豈不更夭遠者不能槪知第以京師較之吾鄕則其壽夭之殊不無大有徑庭矣職此之由謂非水土之使然與
又若火之良否原自不同故先王取用四時有異惟是京師用煤必不可易雖用煤之處頗多而惟京師之煤氣性尤烈故每熏人至死歲歲有之而人不能避者無他亦以用之不得其法耳夫京師地寒房室用紙密糊人睡火炕煤多爇於室內惟其房之最小而最密者最善害人其故何也蓋以水性流下下而不泄則自下滿而上火性炎上上而不泄則自上滿而下故凡煤毒中人者多在夜半之後其氣漸滿下及人鼻則閉絶呼吸昧然長逝良可慨憫凡欲避其毒者惟看房室最密之所極爲可慮但於頂槅開留一竅或於窓紙揭開數楞則其氣自透去不能下滿乃可無慮矣然總之窓隙不如頂槅爲其透氣之速也說有中其毒者必氣閉聲掙不能自醒速當呼之飮以凉水立可解救或速令仆地使其鼻吸地氣亦可解救然待其急而救療恐有遲誤而無濟於事孰若預有以防之爲愈也此京師水火之害擧京師而言則他處可以類推矣凡宦遊京國及客處異地者不可不知此二說以爲自珍之本
醫非小道記三十二
予出中年嘗遊東藩之野遇異人焉偶相問曰子亦學醫道耶醫道難矣子其愼之予曰醫雖小道而性命是關敢不知愼敬當聞命異人怒而叱曰子非知醫者也旣稱性命是關醫豈小道云哉夫性命之道本乎太極散於萬殊有性命然後三敎立有性命然後五倫生故造化者性命之爐冶也道學者性命之繩墨也醫藥者性命之贊育也然而其義深其旨博故不有出人之智不足以造達微妙不有執中之明不足以辨正毫釐使能明醫理之綱目則治平之道如斯而已能明醫理之得失則興亡之機如斯而已能明醫理之緩急則戰守之法如斯而已能明醫理之趨舍則出處之義如斯而已洞理氣於胸中則變化可以指計運陰陽於掌上則隔垣可以目窺修身心於至誠實儒家之自治洗業障於持戒誠釋道之自醫身心人己理通於一明於此者必明於彼善乎彼者必善於斯故曰必有眞人而後有眞知必有眞知而後有眞醫醫之爲道豈易言哉若夫尋方逐跡齪齪庸庸椒硫殺疥葱薤散風誰曰非醫也而緇衣黃冠總稱釋道矯言僞行何非儒流是泰山之與丘垤河海之與行潦固不可以同日語矣又若陰陽不識虛實誤攻心粗膽大執拗偏庸非徒無益而反害之之徒殆又椒硫葱薤之不若小道之稱且不可當又烏足與言醫道哉醫道難矣醫道大矣是誠神聖之首傳民命之先務矣吾子其毋以草木相渺必期進於精神相貫之區玄冥相通之際照終始之後先會結果之根蒂斯於斯道也其庶乎爲有得矣子其勉之子其勉之予聞是敎慚悚應諾退而皇皇者數月恐失其訓因筆記焉
病家兩要說三十三一忌浮言二知眞醫
醫不貴能愈病而貴於能愈難病病不貴於能延醫而貴於能延眞醫夫天下事我能之人亦能之非難事也天下病我能愈之人亦能愈之非難病也惟其事之難也斯非常人之可知病之難也斯非常醫所能療故必有非常之人而後可爲非常之事必有非常之醫而後可療非常之病第以醫之高下殊有相懸譬之升高者上一層有一層之見而下一層者不得而知之行遠者進一步有一步之聞而近一步者不得而知之是以錯節盤根必求利器陽春白雪和者爲誰夫如是是醫之於醫尙不能知而矧夫非醫者昧眞中之有假執似是而實非鼓事外之口吻發言非難撓反掌之安危惑亂最易使其言而是則智者所見略同精切者已算無遺策固無待其言矣言而非則大隳任事之心見幾者寧袖手自珍其爲害豈小哉斯時也使主者不有定見能無不被其惑而致誤事者鮮矣此浮言之當忌也又若病家之要雖在擇醫然而擇醫非難也而難於任醫任醫非難也而難於臨事不惑確有主持而不致朱紫混淆者之爲更難也倘不知此而偏聽浮議廣集群醫則騏驥不多得何非冀北駑群帷幄有神籌幾見圯橋傑竪危急之際奚堪庸妄之誤投疑似之秋豈可紛紜之錯亂一着之謬此生付之矣以故議多者無成醫多者必敗多何以敗之君子不多也欲辨此多誠非易也然而尤有不易者則正在知醫一節耳夫任醫如任將皆安危之所關察之之方豈無其道第欲以愼重與否觀其仁而怯懦者實似之穎悟與否觀其智而狡詐者實似之果敢與否觀其勇而猛浪者實似之淺深與否觀其博而强辯者實似之執拗者若有定見誇大者若有奇謀熟讀幾篇便見滔滔不竭道聞數語謂非鑿鑿有憑不反者臨涯已晩自是者到老無能執兩端者冀自然之天功廢四診者猶瞑行之瞎馬得穩當之名者有耽閣之誤昧經權之妙者無格致之明有曰專門決非通達不明理性何物聖神又若以己之心度人之心者誠接物之要道其於醫也則不可謂人己氣血之難符三人有疑從其二同者爲決斷之妙方其於醫也亦不可謂愚智寡多之非類凡此之法何非徵醫之道而徵醫之難於斯益見然必有小大方圓全其才仁聖工巧全其用能會精神於相與之際燭幽隱於玄冥之間者斯足謂之眞醫而可以當性命之任矣惟是皮質之難窺心口之難辨守中者無言懷玉者不衒此知醫之所以爲難也故非熟察於平時不足以識其蘊蓄不傾信於臨事不足以盡其所長使必待渴而掘井鬪而鑄兵則倉卒之間何所趨賴一旦有急不得已而付之庸劣之手最非計之得者子之所愼齋戰疾凡吾儕同有性命之慮者其毋忽於是焉噫惟是伯牙常有也而鍾期不常有夷吾常有也而鮑叔不常有此所以相知之難自古苦之誠不足爲今日怪倘亦有因余言而留意於未然者又孰非不治已病治未病不治已亂治未亂之明哲乎惟好生者略察之
造化鍾人果幾多誰道些須亦當惜
顧惜天眞有兩端人己機關宜辨格
自治但存毋勉强莊生最樂無心得
爲人須愼保天和岐伯深明無伐剋
伐剋從來性命讐勉强分明元炁賊
膚切根源未暸然養氣修眞亦何益
漫將斯語等浮雲道在路旁人不識
余今著此保天吟願效癡東奉佳客
景岳全書卷之四道集脈神章上
內經脈義
部位一部位解見後章
脈要精微論曰尺內兩傍則季脇也尺外以候腎尺裏以候腹中附上左外以候肝內以候膈右外以候胃內以候脾上附上右外以候肺內以候胸中左外以候心內以候膻中前以候前後以候後上竟上者胸喉中事也下竟下者少腹腰股膝脛中事也
脈度二
五十營篇曰天周二十八宿人經二十八脈周身十六丈二尺以應二十八宿漏水下百刻以分晝夜故人一呼脈再動氣行三寸一吸脈亦再動氣行三寸呼吸定息氣行六寸十息氣行六尺二百七十息氣行十六丈二尺一周於身五百四十息氣行再周於身二千七百息氣行十周於身一萬三千五百息氣行五十周於身水下百刻日行二十八宿漏水皆盡脈終矣故五十營備得盡天地之壽凡行八百一十丈也
三部九候三
三部九候論帝曰願聞天地之至數合於人形血氣通決死生爲之奈何岐伯曰天地之至數始於一終於九焉一者天二者地三者人因而三之三三爲九以應九野故人有三部部有三候以決死生以處百病以調虛實而除邪疾帝曰何謂三部曰有下部有中部有上部部各有三候三候者有天有地有人也上部天兩額之動脈上部地兩頰之動脈上部人耳前之動脈中部天手太陰也中部地手陽明也中部人手少陰也下部天足厥陰也下部地足少陰也下部人足太陰也故下部之候天以候肝地以候腎人以候脾胃之氣中部之候天以候肺地以候胸中之氣人以候心上部之候天以候頭角之氣地以候口齒之氣人以候耳目之氣帝曰以候奈何岐伯曰必先度其形之肥瘦以調其氣之虛實實則寫之虛則補之
按寸口脈亦有三部九候三部者寸關尺也九候者三部中各有浮中沈也察三部可知病之高下如寸爲陽爲上部主頭項以至心胸之分也關爲陰陽之中爲中部主臍腹胠脇之分也尺爲陰爲下部主腰足脛股之分也三部中各有三候三而三之是爲九候如浮主皮膚候表及府中主肌肉以候胃氣沈主筋骨候裏及臟此皆診家之樞要當與本篇互相求察也
七診四
三部九候論帝曰何以知病之所在岐伯曰察九候獨小者病獨大者病獨疾者病獨遲者病獨熱者病獨寒者病獨陷下者病
詳此獨字卽醫中精一之義診家綱領莫切於此今見諸家言脈悉以六部浮沈鑿分虛實顧不知病本何在旣無獨見焉得確眞故寶命全形論曰衆脈不見衆凶弗聞外內相得無以形先是誠察病之秘旨必知此義方可言診外有獨論在後中卷當參閱之
六經脈體五
平人氣象論曰太陽脈至洪大以長少陽脈至乍疎乍數乍短乍長陽明脈至浮大而短
至眞要大論曰厥陰之至其脈弦少陰之至其脈鉤太陰之至其脈沈少陽之至大而浮陽明之至短而濇太陽之至大而長
按此二篇之論蓋前言陰陽之盛衰後分六氣之專主辭若稍異義實相符詳具類經脈色類第十四篇所當兼閱
四時脈體六
玉機眞藏論岐伯曰春脈如弦春脈者肝也東方木也萬物之所以始生也故其氣來軟弱輕虛而滑端直以長故曰弦反此者病帝曰何如而反岐伯曰其氣來實而强此謂太過病在外其氣來不實而微此謂不及病在中夏脈如鉤夏脈者心也南方火也萬物之所以盛長也故其氣來盛去衰故曰鉤反此者病何如而反曰其氣來盛去亦盛此謂太過病在外其氣來不盛去反盛此謂不及病在中秋脈如浮秋脈者肺也西方金也萬物之所以收成也故其氣來輕虛以浮來急去散故曰浮反此者病何如而反曰其氣來毛而中央堅兩傍虛此謂太過病在外其氣來毛而微此謂不及病在中冬脈如營冬脈者腎也北方水也萬物之所以合藏也故其氣來沈以搏故曰營反此者病何如而反曰其氣來如彈石者此謂太過病在外其去如數者此謂不及病在中帝曰四時之序脾脈獨何主岐伯曰脾脈者土也孤臟以灌四傍者也帝曰脾之善惡可得見乎曰善者不可得見惡者可見其來如水之流者此謂太過病在外如鳥之喙者此謂不及病在中
按本篇中外二字乃指邪正爲言也蓋邪氣來於外元氣見於中邪氣之來皆有餘故太過則病在外元氣之傷惟不足故不及則病在中也又凡脾家有病必有形見故惡者可見若其無病則陰行灌濡五臟攸賴而莫知其然故善者不可得見是卽所謂胃氣也
玉機眞藏論曰所謂逆四時者春得肺脈夏得腎脈秋得心脈冬得脾脈其至皆懸絶沈濇者命曰逆四時未有藏形於春夏而脈沈濇秋冬而脈浮大名曰逆四時也
宣明五氣篇曰春得秋脈夏得冬脈長夏得春脈秋得夏脈冬得長夏脈是謂五邪皆同命死不治
胃氣七又胃氣解見後章
玉機眞藏論曰脈弱以滑是有胃氣命曰易治
終始篇曰邪氣來也緊而疾穀氣來也徐而和
平人氣象論曰平人之常氣稟於胃胃者平人之常氣也人無胃氣曰逆逆者死春胃微弦曰平弦多胃少曰肝病但弦無胃曰死胃而有毛曰秋病毛甚曰今病臟眞散於肝肝藏筋膜之氣也夏胃微鉤曰平鉤多胃少曰心病但鉤無胃曰死胃而有石曰冬病石甚曰今病臟眞通於心心藏血脈之氣也長夏胃微軟弱曰平弱多胃少曰脾病但代無胃曰死軟弱有石曰冬病弱甚曰今病臟眞濡於脾脾藏肌肉之氣也秋胃微毛曰平毛多胃少曰肺病但毛無胃曰死毛而有弦曰春病弦甚曰今病臟眞高於肺以行營衛陰陽也冬胃微石曰平石多胃少曰腎病但石無胃曰死石而有鉤曰夏病鉤甚曰今病臟眞下於腎腎藏骨髓之氣也胃之大絡名曰虛里貫鬲絡肺出於左乳下其動應衣脈宗氣也盛喘數絶者則病在中結而橫有積矣絶不至曰死乳之下其動應衣宗氣泄也
詳代脈之義本以更代爲言如宣明五氣篇曰脾脈代者謂胃氣隨時而更此四時之代也根結篇曰十動而不一代者謂五臟受氣之盛衰此至數之代也本篇曰但代無胃曰死者謂代無眞藏不死也由此觀之則凡見忽大忽小乍遲乍數倏而更變不常者均謂之代自王叔和云代脈來數中止不能自還脈代者死自後以此相傳遂失代之眞義
平人氣象論曰人以水穀爲本故人絶水穀則死脈無胃氣亦死也所謂無胃氣者但得眞藏脈不得胃氣也所謂脈不得胃氣者肝不弦腎不石也
凡肝脈但弦腎脈但石名爲眞臟者以其無胃氣也若肝當弦而不弦腎當石而不石總由穀氣不至亦以其無胃氣也此擧肝腎而言則五臟皆然
六變八
邪氣臟腑病形篇曰諸急者多寒緩者多熱大者多氣少血小者氣血皆少滑者陽氣盛微有熱濇者少血少氣微有寒諸小者陰陽形氣俱不足勿取以鍼而調以甘藥也
按本篇正文曰濇者多血少氣微有寒多血二字乃傳寫之誤也觀本篇下文曰刺濇者無令其血出其爲少血可知仲景曰濇者營氣不足是亦少血之謂
內外上下九
脈要精微論曰推而外之內而不外有心腹積也推而內之外而不內身有熱也推而上之下而不上腰足淸也推而下之上而不下頭項痛也
脈色十
邪氣臟腑病形篇曰見其色知其病命曰明按其脈知其病命曰神問其病知其處命曰工夫色脈與尺之相應也如桴鼓影響之不得相失也此亦本末根葉之出候也根死則葉枯矣故知一則爲工知二則爲神知三則神且明矣色靑者其脈弦也赤者其脈鉤也黃者其脈代也白者其脈毛黑者其脈石見其色而不得其脈反得其相勝之脈則死矣得其相生之脈則病已矣
人迎氣口十一
五色篇雷公曰病之益甚與其方衰如何黃帝曰外內皆在焉切其脈口滑小緊以沈者病益甚在中人迎氣大緊以浮者其病益甚在外其脈口浮滑者病日進人迎沈而滑者病日損其脈口滑以沈者病日進在內其人迎脈滑盛以浮者其病日進在外人迎盛堅者傷於寒氣口盛堅者傷於食
詳人迎本足陽明之經脈在結喉兩傍氣口乃手太陰之經脈在兩手寸口人迎爲腑脈所以候表氣口爲臟脈所以候裏故曰氣口獨爲五臟主此內經之旨也所以後世但診氣口不診人迎蓋以脈氣流經經氣歸於肺而肺朝百脈故寸口爲脈之大會可決死生而凡在表在裏之病但於寸口諸部皆可察也自王叔和誤以左手爲人迎右手爲氣口且云左以候表右以候裏豈左無裏而右無表乎訛傳至今其誤甚矣詳義見後十六卷勞倦內傷門及類經臟象類第十一篇
脈從病反十二
至眞要大論帝曰脈從而病反者其診何如岐伯曰脈至而從按之不鼓諸陽皆然帝曰諸陰之反其脈何如曰脈至而從按之鼓甚而盛也
脈至而從者如陽證見陽脈陰證見陰脈是皆謂之從也若陽證雖見陽脈但按之不鼓而指下無力則脈雖浮大便非眞陽之候不可誤認爲陽證凡諸脈之似陽非陽者皆然也或陰證雖見陰脈但按之鼓甚而盛者亦不得認爲陰證
搏堅軟散十三
脈要精微論曰心脈搏堅而長當病舌卷不能言其軟而散者當消環自已肺脈搏堅而長當病唾血其軟而散者當病灌汗至令不復散發也肝脈搏堅而長色不靑當病墜若搏因血在脇下令人喘逆其軟而散色澤者當病溢飮溢飮者渴暴多飮而易入肌皮腸胃之外也胃脈搏堅而長其色赤當病折髀其軟而散者當病食痺脾脈搏堅而長其色黃當病少氣其軟而散色不澤者當病足胻腫若水狀也腎脈搏堅而長其色黃而赤者當病折腰其軟而散者當病少血至令不復也帝曰診得心脈而急此爲何病岐伯曰病名心疝心爲牡臟小腸爲之使故少腹當有形也帝曰診得胃脈何如曰胃脈實則脹虛則泄
寸口諸脈十四
平人氣象論曰寸口之脈中手短者曰頭痛寸口脈中手長者曰足脛痛寸口脈中手促上擊者曰肩背痛寸口脈沈而堅者曰病在中寸口脈浮而盛者曰病在外寸口脈沈而弱曰寒熱及疝瘕少腹痛寸口脈沈而橫曰脇下有積腹中有橫積痛寸口脈沈而弦曰寒熱脈盛滑堅者病在外脈小實而堅者病在內脈小弱以濇謂之久病脈滑浮而疾者謂之新病脈急者曰疝瘕少腹痛脈滑曰風脈濇曰痺緩而滑曰熱中盛而緊曰脹臂多靑脈曰脫血尺脈緩濇謂之解㑊安臥尺熱脈盛謂之脫血尺澁脈滑謂之多汗尺寒脈細謂之後泄脈尺粗常熱者謂之熱中
諸脈症十五
脈要精微論曰夫脈者血之府也長則氣治短則氣病數則煩心大則病進上盛則氣高下盛則氣脹代則氣衰細則氣少濇則心痛渾渾革至如涌泉病進而色弊綿綿其去如弦絶者死粗大者陰不足陽有餘爲熱中也來疾去徐上實下虛爲厥巓疾來徐去疾上虛下實爲惡風也故中惡風者陽受氣也有脈俱沈細數者少陰厥也沈細數散者寒熱也浮而散者爲眴仆諸浮不躁者皆在陽則爲熱其有躁者在手諸細而沈者皆在陰則爲骨痛其有靜者在足數動一代者病在陽之脈也泄及便膿血濇者陽氣有餘也滑者陰氣有餘也陽氣有餘爲身熱無汗陰氣有餘爲多汗身寒陰陽有餘則無汗而寒按之至骨脈氣少者腰脊痛而身有痺也
陰陽別論曰陰陽虛腸辟死陽加於陰謂之汗陰虛陽搏謂之崩
病治易難十六
平人氣象論曰風熱而脈靜泄而脫血脈實病在中脈虛病在外脈濇堅者皆難治命曰反四時也
玉機眞藏論曰凡治病察其形氣色澤脈之盛衰病之新故乃治之無後其時形氣相得謂之可治色澤以浮謂之易已脈從四時謂之可治脈弱以滑是有胃氣命曰易治形氣相失謂之難治色夭不澤謂之難已脈實以堅謂之益甚脈逆四時爲不可治必察四難而明告之病熱脈靜泄而脈大脫血而脈實病在中脈實堅病在外脈不實堅者皆難治
按此二篇之義如前篇言病在中脈虛者爲難治後篇言病在中脈實堅者爲難治前言病在外脈濇堅者爲難治後言病在外脈不實堅者爲難治前後若乎相反何也蓋實邪在中者脈不宜虛虛邪在中者脈不宜實也陽邪在表者宜滑而軟不宜濇而堅外邪方盛者宜實而大不宜虛而小也此中各有精義或者以其爲誤是不達耳
眞藏脈十七
陰陽別論曰脈有陰陽知陽者知陰知陰者知陽凡陽有五五五二十五陽所謂陰者眞藏也見則爲敗敗必死也所謂陽者胃脘之陽別於陽者知病處也別於陰者知死生之期
玉機眞藏論曰眞肝脈至中外堅如循刀刃責責然如按琴瑟弦色靑白不澤毛折乃死眞心脈至堅而搏如循薏苡子累累然色赤黑不澤毛折乃死眞肺脈至大而虛如以毛羽中人膚色白赤不澤毛折乃死眞腎脈至搏而絶如指彈石辟辟然色黑黃不澤毛折乃死眞脾脈至弱而乍數乍疎色黃靑不澤毛折乃死諸眞藏脈見者皆死不治也黃帝問曰見眞藏者死何也岐伯曰五臟者皆稟氣於胃胃者五臟之本也臟氣者不能自致於手太陰必因於胃氣乃至於手太陰也故邪氣勝者精氣衰也病甚者胃氣不能與之俱至於手太陰故眞臟之氣獨見獨見者病勝臟也故曰死
按此胃氣卽人之陽氣陽氣衰則胃氣弱陽氣敗則胃氣絶矣此卽死生之大本也所謂凡陽有五者卽五臟之陽也凡五臟之氣必互相灌濡故五臟之中必各兼五氣此所謂二十五陽也是可見無往而非陽氣亦無往而非胃氣無胃氣卽眞藏獨見也故曰死
關格十八
六節藏象論曰人迎一盛病在少陽二盛病在太陽三盛病在陽明四盛已上爲格陽寸口一盛病在厥陰二盛病在少陰三盛病在太陰四盛以上爲關陰人迎與寸口俱盛四倍已上爲關格關格之脈羸不能極於天地之精氣則死矣
本篇脈症具載關格門當詳察之
孕脈十九
平人氣象論曰婦人手少陰脈動甚者任子也
陰陽別論曰陰搏陽別謂之有子
腹中論帝曰何以知懷子之且生也岐伯曰身有病而無邪脈也
本篇諸義具詳婦人門胎孕條中
乳子脈二十
通評虛實論帝曰乳子而病熱脈懸小者何如岐伯曰手足溫則生寒則死帝曰乳子中風熱喘鳴肩息者脈何如曰喘鳴肩息者脈實大也緩則生急則死
此條詳義具載小兒本門
卷之五道集脈神章中
通一子脈義
脈神一
脈者血氣之神邪正之鑑也有諸中必形諸外故血氣盛者脈必盛血氣衰者脈必衰無病者脈必正有病者脈必乖矧人之疾病無過表裏寒熱虛實只此六字業已盡之然六者之中又惟虛實二字爲最要蓋凡以表證裏證寒證熱證無不皆有虛實旣能知表裏寒熱而復能以虛實二字決之則千病萬病可以一貫矣且治病之法無逾攻補用攻用補無逾虛實欲察虛實無逾脈息雖脈有二十四名主病各異然一脈能兼諸病一病亦能兼諸脈其中隱微大有玄秘正以諸脈中亦皆有虛實之變耳言脈至此有神存矣倘不知要而泛焉求跡則毫釐千里必多迷誤故予特表此義有如洪濤巨浪中則在乎牢執柁榦而病値危難處則在乎專辨虛實虛實得眞則標本陰陽萬無一失其或脈有疑似又必兼症兼理以察其孰客孰主孰緩孰急能知本末先後是卽神之至也矣
部位解二
左寸心部也其候在心與心包絡得南方君火之氣脾土受生肺金受制其主神明淸濁
右寸肺部也其候在肺與膻中得西方燥金之氣腎水受生肝木受制其主情志善惡
上二部所謂上以候上也故凡頭面咽喉口齒頸項肩背之疾皆候於此
左關肝部也其候在肝膽得東方風木之氣心火受生脾土受制其主官祿貴賤
右關脾部也其候在脾胃得中央濕土之氣肺金受生腎水受制其主財帛厚薄
上二部居中所以候中焦也故凡於脇肋腹背之疾皆候於此
左尺腎部也其候在腎與膀胱大腸得北方寒水之氣肝木受生心火受制其主陰氣之壽元
右尺三焦部也其候在腎與三焦命門小腸得北方天一相火之氣脾土受生肺金受制其主陽氣之壽元
上二部所謂下以候下也故凡於腰腹陰道及脚膝之病皆候於此
按本經曰上竟上者胸喉中事下竟下者少腹腰股膝脛中事所以脈之形見上者候上下者候下此自然之理也自王叔和云心與小腸合於左寸肺與大腸合於右寸以至後人遂有左心小腸右肺大腸之說其謬甚矣夫小腸大腸皆下部之腑自當應於兩尺然脈之兩尺左爲水位乃眞陰之舍也右爲火位乃元陽之本也小腸屬火而火居火位故當配於下之右大腸屬金而金水相從故當配於下之左此亦其當然也但二腸連胃氣本一貫故在內經亦不言其定處而但曰大腸小腸皆屬於胃是又於胃氣中總可察二腸之氣也然凡在下焦臟腑無不各具陰陽若欲察下部之陽者當總在右尺察下部之陰者當總在左尺則盡其要矣或問曰何以右尺爲陽而屬火曰尺爲蛇武之鄕而地之剛居西北所以手足之右强於左是卽左陰右陽之義也此篇尙有詳論具載類經求正錄中所當參閱
正脈十六部三浮沈遲數洪微滑濇弦芤緊緩結伏虛實
浮脈擧之有餘按之不足浮脈爲陽凡洪大芤革之屬皆其類也爲中氣虛爲陰不足爲風爲暑爲脹滿爲不食爲表熱爲喘急浮大爲傷風浮緊爲傷寒浮滑爲宿食浮緩爲濕滯浮芤爲失血浮數爲風熱浮洪爲狂躁雖曰浮爲在表然眞正風寒外感者脈反不浮但其緊數而略兼浮者便是表邪其症必發熱無汗或身有痠疼是其候也若浮而兼緩則非表邪矣大都浮而有力有神者爲陽有餘陽有餘則火必隨之或痰見於中或氣壅於上可類推也若浮而無力空豁者爲陰不足陰不足則水虧之候或血不營心或精不化氣中虛可知也若以此等爲表證則害莫大矣其有浮大弦硬之極甚至四倍以上者內經謂之關格此非有神之謂乃眞陰虛極而陽亢無根大凶之兆也凡脈見何部當隨其部而察其症諸脈皆然
沈脈輕手不見重取乃得沈脈爲陰凡細小隱伏反關之屬皆其類也爲陽鬱之候爲寒爲水爲氣爲鬱爲停飮爲癥瘕爲脹實爲厥逆爲洞泄沈細爲少氣爲寒飮爲胃中冷爲腰脚痛爲痃癖沈遲爲痼冷爲精寒沈滑爲宿食爲伏痰沈伏爲霍亂爲胸腹痛沈數爲內熱沈弦沈緊爲心腹小腸疼痛沈雖屬裏然必察其有力無力以辨虛實沈而實者多滯多氣故曰下手脈沈便知是氣氣停積滯者宜消宜攻沈而虛者因陽不達因氣不舒陽虛氣陷者宜溫宜補其有寒邪外感陽爲陰蔽脈見沈緊而數及有頭疼身熱等症者正屬邪表不得以沈爲裏也
遲脈不及四至者皆是也遲爲陰脈凡代緩結濇之屬皆其相類乃陰盛陽虧之候爲寒爲虛浮而遲者內氣虛沈而遲者表氣虛遲在上則氣不化精遲在下則精不化氣氣寒則不行血寒則凝滯若遲兼滑大者多風痰頑痺之候遲兼細小者必眞陽虧弱而然或陰寒留蓄於中則爲泄爲痛或元氣不榮於表則寒慄拘攣大都脈來遲慢者總由元氣不充不可妄施攻擊
數脈五至六至以上凡急疾緊促之屬皆其類也爲寒熱爲虛勞爲外邪爲癰瘍滑數洪數者多熱濇數細數者多寒暴數者多外邪久數者必虛損數脈有陰有陽今後世相傳皆以數爲熱脈及詳考內經則但曰諸急者多寒緩者多熱滑者陽氣盛微有熱曰粗大者陰不足陽有餘爲熱中也曰緩而滑者曰熱中舍此之外則幷無以數言熱者而遲冷數熱之說乃始自難經云數則爲熱遲則爲寒今擧世所宗皆此說也不知數熱之說大有謬誤何以見之蓋自余歷驗以來凡見內熱伏火等症脈反不數而惟洪滑有力如經文所言者是也至如數脈之辨大約有七此義失眞以至相傳遺害者弗勝紀矣玆列其要者如下諸所未盡可以類推一外邪有數脈凡寒邪外感脈必暴見緊數然初感便數者原未傳經熱自何來所以只宜溫散卽或傳經日久但其數而滑實方可言熱若數而無力者到底仍是陰證只宜溫中此外感之數不可盡以爲熱也若槪用寒凉無不殺人一虛損有數脈凡患陽虛而數者脈必數而無力或兼細小而症見虛寒此則溫之且不暇尙堪作熱治乎又有陰虛之數者脈必數而弦滑雖有煩熱諸症亦宜愼用寒凉若但淸火必至脾泄而敗且凡患虛損者脈無不數數脈之病惟損最多愈虛則愈數愈數則愈危豈數皆熱病乎若以虛數作熱數則萬無不敗者矣一瘧疾有數脈凡瘧作之時脈必緊數瘧止之時脈必和緩豈作卽有火而止則無火乎且火在人身無則無矣有則無止時也能作能止者惟寒邪之進退耳眞火眞熱則不然也此瘧疾之數故不可盡以爲熱一痢疾有數脈凡痢疾之作率由寒濕內傷脾腎俱損所以脈數但兼弦濇細弱者總皆虛數非熱數也悉宜溫補命門百不失一其有形症多火年力强壯者方可以熱數論治然必見洪滑實數之脈方是其證一癰瘍有數脈凡脈數身無熱而反惡寒飮食如常者或身有熱而得汗不解者卽癰疽之候也然瘡瘍之發有陰有陽可攻可補亦不得盡以脈數者爲熱證一痘疹有數脈以邪毒未達也達則不數矣此當以虛實大小分陰陽亦不得以數爲熱脈一癥癖有數脈凡脇腹之下有塊如盤者以積滯不行脈必見數若積久成疳陽明壅滯而致口臭牙疳發熱等症者乃宜淸胃淸火如無火症而脈見細數者亦不得認以爲熱一胎孕有數脈以衝任氣阻所以脈數本非火也此當以强弱分寒熱不可因其脈數而執以黃芩爲聖藥按以上數脈諸症凡邪盛者多數脈虛甚者尤多數脈則其是熱非熱從可知矣
洪脈大而實也擧按皆有餘洪脈爲陽凡浮芤實大之屬皆其類也爲血氣燔灼大熱之候浮洪爲表熱沈洪爲裏熱爲脹滿爲煩渴爲狂躁爲斑疹爲頭疼面熱爲咽乾喉痛爲口瘡癰腫爲大小便不通爲動血此陽實陰虛氣實血虛之候若洪大至極甚至四倍以上者是卽陰陽離絶關格之脈也不可治
微脈纖細無神柔弱之極是爲陰脈凡細小虛濡之屬皆其類也乃血氣俱虛之候爲畏寒爲恐懼爲怯弱爲少氣爲中寒爲脹滿爲嘔噦爲泄瀉爲虛汗爲食不化爲腰腹疼痛爲傷精失血爲眩運厥逆此雖氣血俱虛而尤爲元陽虧損最是陰寒之候
滑脈往來流利如盤走珠凡洪大芤實之屬皆其類也乃氣實血壅之候爲痰逆爲食滯爲嘔吐爲滿悶滑大滑數爲內熱上爲心肺頭目咽喉之熱下爲小腸膀胱二便之熱婦人脈滑數而經斷者爲有孕若平人脈滑而和緩此自營衛充實之佳兆若過於滑大則爲邪熱之病又凡病虛損者多有弦滑之脈此陰虛然也瀉痢者亦多弦滑之脈此脾腎受傷也不得通以火論
濇脈往來艱澁動不流利如雨霑沙如刀刮竹言其象也濇爲陰脈凡虛細微遲之屬皆其類也爲血氣俱虛之候爲少氣爲憂煩爲痺痛爲拘攣爲麻木爲無汗爲脾寒少食爲胃寒多嘔爲二便違和爲四肢厥冷男子爲傷精女子爲失血爲不孕爲經脈不調凡脈見濇滯者多由七情不遂營衛耗傷血無以充氣無以暢其在上則有上焦之不舒在下則有下焦之不運在表則有筋骨之疲勞在裏則有精神之短少凡此總屬陽虛諸家言氣多血少豈以脈之不利猶有氣多者乎
弦脈按之不移硬如弓弦凡滑大堅搏之屬皆其類也爲陽中伏陰爲血氣不和爲氣逆爲邪勝爲肝强爲脾弱爲寒熱爲痰飮爲宿食爲積聚爲脹滿爲虛勞爲疼痛爲拘急爲瘧痢爲疝痺爲胸脇痛瘡疽論曰弦洪相搏外緊內熱欲發瘡疽也弦從木化氣通乎肝可以陰亦可以陽但其弦大兼滑者便是陽邪弦緊兼細者便是陰邪凡臟腑間胃氣所及則五臟俱安肝邪所侵則五臟俱病何也蓋木之滋生在水培養在土若木氣過强則水因食耗土爲剋傷水耗則腎虧土傷則胃損腎爲精血之本胃爲水穀之本根本受傷生氣敗矣所以木不宜强也矧人無胃氣曰死故脈見和緩者吉指下弦强者凶蓋肝邪與胃氣不和緩與弦强相左弦甚者土必敗諸病見此總非佳兆
芤脈浮大中空按如葱管芤爲陽脈凡浮豁弦洪之屬皆相類也爲孤陽脫陰之候爲失血脫血爲氣無所歸爲陽無所附爲陰虛發熱爲頭暈目眩爲驚悸怔忡爲喘急盜汗芤雖陽脈而陽實無根總屬大虛之候
緊脈急疾有力堅搏抗指有轉索之狀凡弦數之屬皆相類也緊脈陰多陽少乃陰邪激搏之候主爲痛爲寒緊數在表爲傷寒發熱爲渾身筋骨疼痛爲頭痛項强爲咳嗽鼻塞爲瘴爲瘧沈緊在裏爲心脇疼痛爲胸腹脹滿爲中寒逆冷爲吐逆出食爲風癎反張爲痃癖爲瀉痢爲陰疝在婦人爲氣逆經滯在小兒爲驚風抽搐
緩脈和緩不緊也緩脈有陰有陽其義有三凡從容和緩浮沈得中者此自平人之正脈若緩而滑大者多實熱如內經所言者是也緩而遲細者多虛寒卽諸家所言者是也然實熱者必緩大有力多爲煩熱爲口臭爲腹滿爲癰瘍爲二便不利或傷寒溫瘧初愈而餘熱未淸者多有此脈若虛寒者必緩而遲細爲陽虛爲畏寒爲氣怯爲疼痛爲眩暈爲痺弱爲痿厥爲怔忡健忘爲食飮不化爲騖溏飱泄爲精寒腎冷爲小便頻數女人爲經遲血少爲失血下血凡諸瘡毒外證及中風産後但得脈緩者皆易愈
結脈脈來忽止止而復起總謂之結舊以數來一止爲促促者爲熱爲陽極緩來一止爲結結者爲寒爲陰極通謂其爲氣爲血爲食爲痰爲積聚爲癥瘕爲七情鬱結浮結爲寒邪在經沈結爲積聚在內此固結促之舊說矣然以予之驗則促類數也未必熱結類緩也未必寒但見中止者總是結脈多由血氣漸衰精力不繼所以斷而復續續而復斷常見久病者多有之虛勞者多有之或誤用攻擊消伐者亦有之但緩而結者爲陽虛數而結者爲陰虛緩者猶可數者更劇此可以結之微甚察元氣之消長最顯最切者也至如留滯鬱結等病本亦此脈之症應然必其形强氣實而擧按有力此多因鬱滯者也又有無病而一生脈結者此其素稟之異常無足怪也舍此之外凡病有不退而漸見脈結者此必氣血衰殘首尾不繼之候速宜培本不得妄認爲留滯
伏脈如有如無附骨乃見此陰陽潛伏阻隔閉塞之候或火閉而伏或寒閉而伏或氣閉而伏爲痛極爲霍亂爲疝瘕爲閉結爲氣逆爲食滯爲忿怒爲厥逆水氣凡伏脈之見雖與沈微細脫者相類而實有不同也蓋脈之伏者以其本有如無而一時隱蔽不見耳此有胸腹痛劇而伏者有氣逆於經脈道不通而伏者有偶因氣脫不相接續而伏者然此必暴病暴逆者乃有之調其氣而脈自復矣若此數種之外其有積困延綿脈本細微而漸至隱伏者此自殘燼將絶之兆安得尙有所伏常見庸人診此無論久暫虛實動稱伏脈而破氣導痰等劑猶然任意此恐其就道稽遲而復行催牒耳聞見略具諒不至此
虛脈正氣虛也無力也無神也有陰有陽浮而無力爲血虛沈而無力爲氣虛數而無力爲陰虛遲而無力爲陽虛雖曰微濡遲濇之屬皆爲虛類然而無論諸脈但見指下無神者總是虛脈內經曰按之不鼓諸陽皆然卽此謂也故凡洪大無神者卽陰虛也細小無神者卽陽虛也陰虛則金水虧殘龍雷易熾而五液神魂之病生焉或盜汗遺精或上下失血或驚忡不寧或咳喘勞熱陽虛則火土受傷眞氣日損而君相化源之病生焉或頭目昏眩或膈塞脹滿或嘔惡亡陽或瀉痢疼痛救陰者壯水之主救陽者益火之源漸長則生漸消則死虛而不補元氣將何以復此實死生之關也醫不識此尙何望其他焉
實脈邪氣實也擧按皆强鼓動有力實脈有陰有陽凡弦洪緊滑之屬皆相類也爲三焦壅滯之候表邪實者浮大有力以風寒暑濕外感於經爲傷寒瘴瘧爲發熱頭痛鼻塞頭腫爲筋骨肢體痠疼癰毒等症裏邪實者沈實有力因飮食七情內傷於臟爲脹滿爲閉結爲癥瘕爲瘀血爲痰飮爲腹痛爲喘嘔咳逆等症火邪實者洪滑有力爲諸實熱等症寒邪實者沈弦有力爲諸痛滯等症凡其在氣在血脈有兼見者當以類求然實脈有眞假眞實者易知假實者易誤故必問其所因而兼察形症必得其神方是高手
常變四
持脈之道須明常變凡衆人之脈有素大素小素陰素陽者此其賦自先天各成一局也邪變之脈有倏緩倏疾乍進乍退者此其病之驟至脈隨氣見也故凡診脈者必須先識臟脈而後可以察病脈先識常脈而後可以察變脈於常脈中可察人之器局壽夭於變脈中可察人之疾病吉凶診家大要當先識此
四診五
凡診病之法固莫妙於脈然有病脈相符者有脈病相左者此中大有玄理故凡値疑似難明處必須用四診之法詳問其病由兼辨其聲色但於本末先後中正之以理斯得其眞若不察此而但謂一診可憑信手亂治亦豈知脈症最多眞假見有不確安能無誤且常診者知之猶易初診者決之甚難此四診之所以不可忽也故難經以切居四診之末其意深矣陶節菴亦曰問病以知其外察脈以知其內全在活法二字乃臨症切脈之要訣也此義惟汪石山言之最詳幷附於後卷
獨論六
脈義之見於諸家者六經有序也臟象有位也三部九候有則也昭然若此非不旣詳且備矣及臨症用之則猶如望洋莫測其孰爲要津孰爲彼岸予於初年亦嘗爲此所迷者蓋屢屢矣今而熟察其故乃知臨岐忘羊患在不得其獨耳玆姑以部位言之則無不曰心肝腎居左之三部肺脾命居右之三部而按部以索臟按臟以索病咸謂病無遁情矣故索部位者審之寸則似乎病在心肺也審之關則似乎病在肝脾也審之尺又似乎病在兩腎也旣無無脈之部又無無病之脈而病果安在哉孰是孰非此難言也再察其病情則有如頭痛者一症耳病本在上兩寸其應也若以經臟言之則少陽陽明之痛不應在兩關乎太陽之痛不應在左尺乎上下無分此難言也又如淋遺一症耳病本在下尺中所主也若氣有不攝病在右寸矣神有不固病在左寸矣源流無辨此難言也諸如此類百病皆然使必欲以部位言則上下相關有不可泥也使必欲以經臟言則承制相移有不可執也言難盡意繪難盡神無弗然矣是可見諸家之所臚列者亦不過描摸影響言此失彼而十不得一第覺其愈多愈繁愈繁愈失而迷津愈甚矣故善爲脈者貴在察神不在察形察形者形千形萬不得其要察神者惟一惟精獨見其眞也
獨之爲義有部位之獨也有臟氣之獨也有脈體之獨也部位之獨者謂諸部無恙惟此稍乖乖處藏奸此其獨也臟氣之獨者不得以部位爲拘也如諸見洪者皆是心脈諸見弦者皆是肝脈肺之浮脾之緩腎之石五臟之中各有五脈五脈互見獨乖者病乖而强者卽本臟之有餘乖而弱者卽本臟之不足此臟氣之獨也脈體之獨者如經所云獨小者病獨大者病獨疾者病獨遲者病獨熱者病獨寒者病獨陷下者病此脈體之獨也總此三者獨義見矣夫旣謂之獨何以有三而不知三者之獨亦總歸於獨小獨大獨疾獨遲之類但得其一而卽見病之本矣故經曰得一之精以知死生又曰知其要者一言而終不知其要則流散無窮正此之謂也
雖然然獨不易言也亦不難言也獨之爲德爲群疑之主也爲萬象之源也其體至圓其用至活也欲得之者猶縱目於泰山之頂則顯者顯隱者隱固若易中有難也猶認鍼於滄海之中則左之左右之右還覺難中有易也然不有無岐之目無二之心誠不足以因彼之獨而成我之獨也故曰獨不難知也而惟恐知獨者之難其人也獨自有眞也而又恐僞辯者假借以文其僻也眞獨者兼善成於獨善僞獨者毒己由於獨人獨之與毒音雖若同而利害則天淵矣故幷及之以識防於此
上下來去至止又六
上下來去至止此六字者深得診家之要乃滑伯仁所創言者第滑氏之說未盡其蘊此中猶有精義余幷續而悉之蓋此六字之中具有三候之法如初診之先卽當詳審上下上下之義有升降焉有陰陽焉有臟象焉有補瀉焉上下昭然則證治條分而經濟自見此初候之不可不明也及診治之後卽當詳察來去來去之義或指下之和氣未來形症之乖氣未去此進退可別矣或何者爲邪氣漸去何者爲生氣漸來此消長有徵矣來去若明則吉凶可辨而權衡在我此中候之不可不察也再統初中之全局猶當詳見至止至止之義卽凡一擧一動當料其勢所必至一聞一見當思其何所底止知始知終庶乎近神矣此末候之不可不察也凡此六字之義其眞診家之綱領乎故余續之如此幷附滑氏原論於後滑氏曰察脈須識上下來去至止六字不明此六字則陰陽虛實不別也上者爲陽來者爲陽至者爲陽下者爲陰去者爲陰止者爲陰也上者自尺部上於寸口陽生於陰也下者自寸口下於尺部陰生於陽也來者自骨肉之分而出於皮膚之際氣之升也去者自皮膚之際而還於骨肉之分氣之降也應曰至息曰止也
胃氣解七
凡診脈須知胃氣如經曰人以水穀爲本故人絶水穀則死脈無胃氣亦死又曰脈弱以滑是有胃氣又曰邪氣來也緊而疾穀氣來也徐而和又曰五味入口藏於胃以養五臟氣是以五臟六腑之氣味皆出於胃而變見於氣口是可見穀氣卽胃氣胃氣卽元氣也夫元氣之來力和而緩邪氣之至力强而峻高陽生曰阿阿軟若春楊柳此是脾家脈四季卽胃氣之謂也故凡診脈者無論浮沈遲數雖値諸病疊見而但於邪脈中得兼軟滑徐和之象者便是五臟中俱有胃氣病必無害也何也蓋胃氣者正氣也病氣者邪氣也夫邪正不兩立一勝則一負凡邪氣勝則正氣敗正氣至則邪氣退矣若欲察病之進退吉凶者但當以胃氣爲主
察之之法如今日尙和緩明日更弦急知邪氣之愈進邪愈進則病愈甚矣今日甚弦急明日稍和緩知胃氣之漸至胃氣至則病漸輕矣卽如頃刻之間初急後緩者胃氣之來也初緩後急者胃氣之去也此察邪正進退之法也至於死生之兆亦惟以胃氣爲主夫胃氣中和王於四季故春脈微弦而和緩夏脈微鉤而和緩秋脈微毛而和緩冬脈微石而和緩此胃氣之常卽平人之脈也若脈無胃氣卽名眞藏脈見眞藏何以當死蓋人有元氣出自先天卽天氣也爲精神之父人有胃氣出乎後天卽地氣也爲血氣之母其在後天必本先天爲主持在先天必賴後天爲滋養無所本者死無所養者亦死何從驗之如但弦但鉤但毛但石之類皆眞藏也此以孤臟之氣獨見而胃氣不能相及故當死也且脾胃屬土脈本和緩土惟畏木脈則弦强凡脈見弦急者此爲土敗木賊大非佳兆若弦急之微者尙可救療弦急之甚者胃氣其窮矣
眞辨八
據脈法所言凡浮爲在表沈爲在裏數爲多熱遲爲多寒弦强爲實微細爲虛是固然矣然疑似中尤有眞辨此其關係非小不可不察也如浮雖屬表而凡陰虛血少中氣虧損者必浮而無力是浮不可以槪言表沈雖屬裏而凡表邪初感之深者寒束皮毛脈不能達其必沈緊是沈不可以槪言裏數爲熱而眞熱者未必數凡虛損之症陰陽俱困氣血張皇虛甚者數必甚是數不可以槪言熱遲雖爲寒凡傷寒初退餘熱未淸脈多遲滑是遲不可以槪言寒弦强類實而眞陰胃氣大虧及陰陽關格等症脈必豁大而弦健是强不可以槪言實微細類虛而凡痛極氣閉營衛壅滯不通者脈必伏匿是伏不可以槪言虛由此推之則不止是也凡諸脈中皆有疑似皆有眞辨診能及此其必得鳶魚之學者乎不易言也不易言也
從舍辨九共三條
凡治病之法有當舍症從脈者有當舍脈從症者何也蓋症有眞假脈亦有眞假凡見脈症有不相合者則必有一眞一假隱乎其中矣故有以陽症見陰脈者有以陰症見陽脈者有以虛症見實脈者有以實症見虛脈者此陰彼陽此虛彼實將何從乎病而遇此最難下手最易差錯不有眞見必致殺人矧今人只知見在不識隱微凡遇症之實而脈之虛者必直攻其症而忘其脈之眞虛也或遇脈之弦大而症之虛者亦必直攻其脈而忘其症之無實也此其故正以似虛似實疑本難明當舍當從孰知其要醫有迷途莫此爲甚余嘗熟察之矣大都症實脈虛者必其症爲假實也脈實症虛者必其脈爲假實也何以見之如外雖煩熱而脈見微弱者必火虛也腹雖脹滿而脈見微弱者必胃虛也虛火虛脹其堪攻乎此宜從脈之虛不從症之實也其有本無煩熱而脈見洪數者非火邪也本無脹滯而脈見弦强者非內實也無熱無脹其堪瀉乎此宜從症之虛不從脈之實也凡此之類但言假實不言假虛果何意也蓋實有假實虛無假虛假實者病多變幻此其所以有假也假虛者虧損旣露此其所以無假也大凡脈症不合者中必有奸必先察其虛以求根本庶乎無誤此誠不易之要法也
一眞實假虛之候非曰必無如寒邪內傷或食停氣滯而心腹急痛以致脈道沈伏或促或結一證此以邪閉經絡而然脈雖若虛而必有痛脹等症可據者是誠假虛之脈本非虛也又若四肢厥逆或惡風怯寒而脈見滑數一證此由熱極生寒外雖若虛而內有煩熱便結等症可據者是誠假虛之病本非虛也大抵假虛之證只此二條若有是實脈而無是實症卽假實脈也有是實症而無是實脈卽假實症也知假知眞卽知所從舍矣近見有治傷寒者每以陰脈作伏脈不知伏脈之體雖細雖微亦必隱隱有力亦必明明有症豈容任意胡猜以草菅人命哉仁者必不然也
一又有從脈從症之法乃以病有輕重爲言也如病本輕淺別無危候者但因見在以治其標自無不可此從症也若病關臟氣稍見疑難則必須詳辨虛實憑脈下藥方爲切當所以輕者從症十惟一二重者從脈十當八九此脈之關係非淺也雖曰脈有眞假而實由人見之不眞耳脈亦何從假哉
逆順十共五條
凡內出不足之症忌見陽脈如浮洪緊數之類是也外入有餘之病忌見陰脈如沈細微弱之類是也如此之脈最不易治
一凡有餘之病脈宜有力有神如微濇細弱而不應手者逆之兆也凡不足之病脈宜和緩柔軟若洪大搏繫者亦爲逆也
一凡暴病脈來浮洪數實者爲順久病脈來微緩軟弱者爲順若新病而沈微細弱久病而浮洪數實者皆爲逆也凡脈症貴乎相合設若症有餘而脈不足脈有餘而症不足輕者亦必延綿重者卽危亡之兆
一經曰脈小以濇謂之久病脈浮而滑謂之新病故有餘之病忌見陰脈不足之病忌見陽脈久病忌見數脈新暴之病而見形脫脈脫者死
一凡元氣虛敗之證脈有微極欲絶者若用回陽救本等藥脈氣徐徐漸出漸復者乃爲佳兆若陡然暴出忽如復元者此假復也必於周日之後復脫如故是必不治之證若全無漸復生意者自不必治若各部皆脫而惟胃脈獨存者猶可冀其萬一
脈要歌十一從權輿改正
脈有三部部有三候逐部先尋次宜總究左寸心經火位脈宜流利洪强左關肝膽弦而且長尺部膀胱沈靜彌良右寸肺金之主輕浮充暢爲宗脾胃居於關部和緩胃氣常充右尺三焦連命沈滑而實則隆四時相代脈狀靡同秋微毛而冬石春則弦而夏洪滑而微浮者肺恙弦中兼細者脾殃心病則血衰脈小肝證則脈弦且長大而兼緊腎疾奚康寸口多弦頭面何曾舒泰關前若緊胸中定是癥殃急則風上攻而頭痛緩則皮頑痺而不昌微是厥逆之陰數爲虧損之陽滑則痰涎而胸膈氣壅濇緣血少而背膊疼傷沈是背心之氣洪乃胸脇之妨若夫關中緩則飮食必少滑實胃火煎熬小弱胃寒逆冷細微食少膨脹衛之虛者濇候氣之滯者沈當左關微濇兮血少右關弦急兮過勞洪實者血結之瘀遲緊者脾冷之殃至如尺內洪大則陰虛可憑或微或濇便濁遺精弦者腹痛伏者食停滑兮小腹急脹婦則病在月經濇兮嘔逆翻胃弦强陰疝血崩緊兮小腹作痛沈微必主腰疼緊促形於寸此氣滿於心胸緊弦見於關斯痛攻乎腹脇兩寸滑數兮嘔逆上奔兩關滑數兮蛔蟲內嚙心胸留飮寸口沈潛臍腹成癥關中促結左關弦緊兮緣筋脈之拘攣右關沈滑兮因食積之作孽
脈有浮沈遲數診有提綱大端浮而無力爲虛有力爲邪所搏浮大傷風兮浮緊傷寒浮數虛熱兮浮緩風涎沈緩滑大兮多熱沈遲緊細兮多寒沈健須知積滯沈弦氣病淹淹沈遲有力疼痛使然遲弦數弦兮瘧寒瘧熱之辨遲滑洪滑兮胃冷胃溫之愆數而有痛恐發瘡瘍若兼洪滑熱甚宜凉陰數陰虛必發熱陽數陽强多汗黃
脈有七情之傷而爲九氣之列怒傷於肝者其脈促而氣上衝驚傷於膽者其氣亂而脈動掣過於喜者傷於心故脈散而氣緩過於思者傷於脾故脈短而氣結憂傷於肺兮脈必濇而氣沈恐傷於腎兮脈當沈而氣怯若脈促而人氣消因悲傷而心系挈傷於寒者脈遲其爲人也氣收傷於熱者脈數其爲人也氣泄
脈體須明脈證須徹浮爲虛而表顯沈乃實而裏決滑是多痰芤因失血濡散總因虛而冷汗弦緊其爲寒而痛切洪則躁煩遲爲冷別緩則風而頑木實則脹而秘結濇兮血少而寒長兮癎而又熱短小元陽必病堅强患乎滿急伏因痛痺伏藏細弱眞元內傷結促惟虛斷續代云變易不常緊急或緣瀉痢緊弦癥痞相妨數則心煩大則病進上盛則氣高下盛則氣脹大是血虛之候細爲氣少之恙浮洪則外證推測沈弦爲內疾斟量陽芤兮吐衄立至陰芤兮下血須防盛滑則外疼可別實緊則內痛多傷弱小濇弦爲久病滑浮數疾是新殃沈而弦緊痃癖內痛脈來緩滑胃熱宜凉長而滑大者酒病浮而緩豁者濕傷堅而疾者爲癲遲而伏者必厥洪大而疾則發狂緊滑而細爲嘔噦脈洪而疾兮因熱結以成癰脈微而澁兮必崩中而脫血陰陽皆濇數知洩屎之艱難尺寸俱虛微曉精血之耗竭
脈見危機者死只因指下無神不問何候有力爲神按之則隱可見無根蓋元氣之來力和而緩邪氣之至力强而峻彈石硬來卽去解索散亂無緒屋漏半日而落雀啄三五而住魚翔似有如無蝦遊進退難遇更有鬼賊雖如平類土敗於木眞弦可畏是亦危機因無胃氣諸逢此者見幾當避
宜忌歌十二
傷寒病熱兮洪大易治而沈細難醫傷風咳嗽兮浮濡可攻而沈牢當避腫脹宜浮大顚狂忌虛細下血下痢兮浮洪可惡消渴消中兮實大者利霍亂喜浮大而畏微遲頭疼愛浮滑而嫌短濇腸澼臟毒兮不怕沈微風痺足痿兮偏嫌數急身體中風緩滑則生腹心作痛沈細則良喘急浮洪者危咳血沈弱者康脈細軟而不弦洪知不死於中惡脈微小而不數急料無憂於金瘡吐血鼻衄兮吾不喜其實大跌撲損傷兮吾則畏其堅强痢疾身熱而脈洪其災可惡濕病體煩而脈細此患難當水瀉脈大者可怪亡血脈實者不祥病在中兮脈虛爲害病在外兮脈濇爲殃腹中積久而脈虛者死身表熱甚而脈靜者亡
死生歌十三出權輿
雀啄連來三五啄屋漏半日一點落魚翔似有又如無蝦遊靜中忽一躍彈石硬來尋卽散搭指散亂爲解索寄語醫家仔細看六脈一見休下藥
卷之六道集脈神章下
難經脈義
獨取尺寸一
一難曰十二經皆有動脈獨取寸口以決五臟六腑死生吉凶之法何謂也然寸口者脈之大會手太陰之脈動也二難曰脈有尺寸何謂也從關至尺是尺內陰之所治也從關至魚際是寸口內陽之所治也故分寸爲尺分尺爲寸
脈有輕重二
五難曰脈有輕重何謂也然初持脈如三菽之重與皮毛相得者肺部也如六菽之重與血脈相得者心部也如九菽之重與肌肉相得者脾部也如十二菽之重者與筋平者肝部也按之至骨擧指來疾者腎部也故曰輕重也
陰陽呼吸三
四難曰脈有陰陽之法何謂也然呼出心與肺吸入腎與肝呼吸之間脾受穀味也其脈在中浮者陽也沈者陰也故曰陰陽也心肺俱浮何以別之然浮而大散者心也浮而短濇者肺也腎肝俱沈何以別之然牢而長者肝也按之濡擧之來實者腎也脾者中州故其脈在中是陰陽之法也
陰陽虛實四
六難曰脈有陰盛陽虛陽盛陰虛何謂也然浮之損小沈之實大故曰陰盛陽虛沈之損小浮之實大故曰陽盛陰虛是陰陽虛實之意也
脈分臟腑五
九難曰何以別知臟腑之病耶然數者腑也遲者臟也數則爲熱遲則爲寒諸陽爲熱諸陰爲寒故以別知臟腑之病也
根本枝葉六
十四難曰上部有脈下部無脈其人當吐不吐者死上部無脈下部有脈雖困無能爲害所以然者人之有尺譬如樹之有根枝葉雖枯槁根本將自生脈有根本人有元氣故知不死
仲景脈義
辨脈法七
問曰脈有陰陽何謂也答曰凡脈浮大數動滑此名陽也沈濇弱弦微此名陰也陰病見陽脈者生陽病見陰脈者死
寸口脈微名曰陽不足陰氣上入陽中則洒淅惡寒也尺脈弱名曰陰不足陽氣下陷入陰中則發熱也陽脈浮陰脈弱者則血虛血虛則筋急也
其脈沈者營氣之微也其脈浮而汗出如流珠者衛氣之衰也
寸口脈浮爲在表沈爲在裏數爲在腑遲爲在臟若脈浮大者氣實血虛也
寸口脈浮而緊浮則爲風緊則爲寒風則傷衛寒則傷營營衛俱病骨節煩疼當發其汗也
夏月盛熱欲着複衣冬月盛寒欲裸其身所以然者陽微則惡寒陰弱則發熱
寸口脈浮大而醫反下之此爲大逆浮則無血大則爲寒寒氣相搏則爲腸鳴醫乃不知而反飮冷水冷汗大出水得寒氣冷必相搏其人卽䭇
諸脈浮數當發熱而反洒淅惡寒若有痛處飮食如常者當發其癰脈數不時則生惡瘡也
平脈法八
師曰脈有三部道之根源營衛流行不失衡銓腎沈心洪肺浮肝弦此自經常不失銖分出入升降刻漏周旋水下二刻一周循環當復寸口虛實見焉變化相承陰陽相干風則浮虛寒則牢堅沈潛水畜支飮急弦動則爲痛數則熱煩設有不應知變所緣三部不同病各異端太過可怪不及亦然邪不空見中必有奸審察表裏三焦別焉知其所舍消息診看料度臟腑獨見若神爲子條記傳與賢人
師曰呼吸者脈之頭也初持脈來疾去遲此出疾入遲名曰內虛外實也初持脈來遲去疾此出遲入疾名曰內實外虛也
師持脈病人欠者無病也脈之呻者病也言遲者風也搖頭言者裏痛也行遲者表强也坐而伏者短氣也坐而下一脚者腰痛也裏實護腹如懷卵物者心痛也
問曰人病恐怖者其脈何狀曰脈形如循絲纍纍然其面白脫色也人愧者其脈何類曰脈浮而面色乍白乍赤也
問曰脈有殘賊何謂也曰脈有弦緊浮滑沈濇此六者名爲殘賊能爲諸脈作病也
問曰脈有災怪何謂也曰假令人病脈得太陽與形症相應因爲作湯比還服湯如食頃病人乃大吐若下痢腹中痛師曰我前來不見此症今乃變異是名災怪又間曰何緣作此吐痢答曰或有舊時服藥今乃發作故名災怪耳
肥人責浮瘦人責沈肥人當沈今反浮瘦人當浮今反沈故責之
寸脈下不至關爲陽絶尺脈上不至關爲陰絶此皆不治決死也若計其餘命死生之期期以月節剋之也
脈病人不病號曰行屍以無生氣卒眩仆不識人者短命則死人病脈不病名曰內虛以無穀神雖困無苦
問曰緊脈從何而來曰假令亡汗若吐以肺裏寒故令脈緊也假令咳者坐飮冷水故令脈緊也假令下利以胃中虛冷故令脈緊也
寸口脈緩而遲緩則陽氣長其色鮮其顔光其聲商毛髮長遲則陰氣盛骨髓生血滿肌肉緊薄鮮硬陰陽相抱營衛俱行剛柔相搏名曰强也
寸口脈浮而大浮爲虛大爲實在尺爲關在寸爲格關則不得小便格則吐逆
寸口脈弱而遲弱者衛氣微遲者營中寒營爲血血寒則發熱衛爲氣氣微者心內飢飢而虛滿不能食也
寸口脈弱而緩弱者陽氣不足緩者胃氣有餘噫而呑酸食卒不下氣塡於膈上也
寸口脈微而濇微者衛氣不行濇者營氣不足營衛不能相將三焦無所仰身體痺不仁營氣不足則煩疼口難言衛氣虛則惡寒數欠三焦不歸其部上焦不歸者噫而酢酢古醋字呑中焦不歸者不能消穀引食下焦不歸者則遺溲
寸口脈微而濇微者衛氣衰濇者營氣不足衛氣衰面色黃營氣不足面色靑營爲根衛爲葉營衛俱微則根葉枯槁而寒慄咳逆吐腥吐涎沫也
寸口脈微尺脈緊其人虛損多汗知陰常在絶不見陽也
寸口諸微亡陽諸濡亡血諸弱發熱諸緊爲寒諸承寒者則爲厥鬱冒不仁以胃無穀氣脾澁不通口急不能言戰而慄也
問曰何以知承腑何以知承臟曰諸陽浮數爲承腑諸陰遲濇爲承臟
金匱脈法九
問曰寸口脈沈大而滑沈則爲實滑則爲氣實氣相搏氣血入臟卽死入腑卽愈此謂卒厥何謂也師曰脣口靑身冷爲入臟卽死身和汗自出爲入腑卽愈
問曰脈脫入臟卽死入腑卽愈何謂也師曰非爲一病百病皆然譬如浸淫瘡從口起流向四肢者可治從四肢流來入口者不可治病在外者可治入裏者卽死
五邪中人各有法度風中於前寒中於暮濕傷於下霧傷於上風令脈浮寒令脈急霧傷皮腠濕流關節食傷脾胃極寒傷經極熱傷絡
夫男子平人脈大爲勞極虛亦爲勞男子脈浮弱而濇爲無子精氣淸冷脈得諸芤動微緊男子失精女子夢交
男子平人脈虛弱細微者喜盜汗也脈沈小遲名脫氣其人疾行則喘喝手足逆寒腹滿甚則溏泄食不消化也脈弦而大弦則爲減大則爲芤減則爲寒芤則爲虛虛寒相搏此名爲革婦人則半産漏下男子則亡血失精
滑氏脈義
持脈十
凡診脈先須識時脈胃脈與臟腑平脈然後及於病脈時脈謂春三月六部中俱帶弦夏三月俱帶洪秋三月俱帶浮冬三月俱帶沈胃脈謂中按得之脈見和緩凡人臟腑胃脈旣平又應時脈乃無病者也反此爲病
持脈之要有三曰擧曰按曰尋輕手循之曰擧重手取之曰按不輕不重委曲求之曰尋初持脈輕手候之脈見皮膚之間者陽也腑也亦心肺之應也重手得之脈附於肉下者陰也臟也亦肝腎之應也不輕不重中而取之其脈應於血肉之間者陰陽相適中和之應脾胃之候也若委曲尋之而若隱若見則陰陽伏匿之脈也
表裏虛實十一
明脈須辨表裏虛實四字表陽也腑也凡六淫之邪襲於經絡而未入胃腑及臟者皆屬於表也裏陰也臟也凡七情之氣鬱於心腹之內不能散越及飮食之傷留於腑臟之間不能通泄皆屬於裏也虛者元氣之自虛精神耗散氣力衰竭也實者邪氣之實由正氣之本虛邪得承之非元氣之自實也故虛者補其正氣實者寫其邪氣經曰邪氣盛則實精氣奪則虛此大法也
脈貴有神十二
東垣曰不病之脈不求其神而神無不在也有病之脈則當求其神之有無謂如六數七極熱也脈中有力卽有神矣當泄其熱三遲二敗寒也脈中有力卽有神矣當去其寒若數極遲敗中不復有力爲無神也將何所恃耶苟不知此而泄之去之神將何以依而爲主故經曰脈者血氣之先氣血者人之神也善夫
附諸家脈義
矯世惑脈辨十三汪石山
夫脈者本乎營與衛也而營行脈之中衛行於脈之外苟臟腑和平營衛調暢則脈無形狀之可議矣或者六淫外襲七情內傷則臟腑不和營衛乖謬而二十四脈之名狀層出而疊見矣是故風寒暑濕燥火此六淫也外傷六淫之脈則浮爲風緊爲寒虛爲暑細爲濕數爲燥洪爲火此皆可以脈而別其外感之邪也喜怒憂思悲恐驚者此七情也內傷七精之脈喜則傷心而脈緩怒則傷肝而脈急恐則傷腎而脈沈悲則氣消而脈短驚則氣亂而脈動此皆可以脈而辨其內傷之病也然此特擧其常而以脈病相應者爲言也
若論其變則有脈不應病病不應脈變出百端而難一一盡憑乎脈者矣試擧一二言之如張仲景云脈浮大邪在表爲可汗若脈浮大心下硬有熱屬臟者攻之不令發汗此又非浮爲表邪可汗之脈也又云促脈爲陽盛宜用葛根黃芩黃連湯若脈促厥冷爲虛脫非灸非溫不可此又非促爲陽盛之脈也又曰遲脈爲寒沈脈爲裏若陽明脈遲不惡寒身體濈濈汗出則用大承氣此又非諸遲爲寒之脈矣少陰病始得之反發熱而脈沈宜麻黃細辛湯汗之此又非沈爲在裏之脈矣凡此皆脈難盡憑之明驗也若只憑脈而不問症未免以寒爲熱以表爲裏以陰爲陽顚倒錯亂而夭人壽者多矣是以古人治病不專於脈而必兼於審症良有以也
奈何世人不明乎此往往有病諱而不言惟以診脈而試醫之能否脈之而所言偶中便視爲良醫而傾心付托其於病之根源一無所告藥之宜否亦無所審惟束手聽命於醫因循遂至於死尙亦不悟深可悲矣彼庸俗之人素不嗜學固無足怪奈近世士大夫家亦未免狃於此習是又大可笑也夫定靜安慮格物致知乃大學首章第一義而慮者謂慮事精詳格物者謂窮致事物之理致知者謂推極吾之所知凡此數事學者必嘗究心於此矣先正又言爲人子者不可不知醫病臥於床委之庸醫比之不慈不孝夫望聞問切醫家大節目也苟於臨病之際惟以切而知之爲能其餘三事一切置而不講豈得謂知醫乎豈得爲處事精詳乎豈得爲窮致事物之理而推極吾之所知乎
且醫之良亦不專於善診一節凡動靜有常擧止不妄存心忠厚發言純篤察病詳審處方精專兼此數者庶可謂之良矣雖據脈言證或有少差然一脈所主非一病故所言未必盡中也若以此而遂棄之所謂以二卵而棄干城之將烏可與智者道哉姑以浮脈言之脈經云浮爲風爲虛爲氣爲嘔爲厥爲痞爲脹爲滿不食爲熱爲內結等類所主不下數十餘病假使診得浮脈彼將斷其爲何病耶苟不兼之以望聞問而欲的知其爲何病吾爲戛戛乎其難矣古人以切居望聞問之後則於望聞問之間已得其病情矣不過再診其脈看病應與不應也若脈與病應則吉而易醫脈與病反則凶而難治以脈參病意蓋如此曷以診脈知病爲貴哉夫脈經一書拳拳示人以診法而開卷入首便言觀形察色彼此參伍以決死生可見望聞問切醫之不可缺一也噫世稱善脈莫過叔和尙有待於彼此參伍況下於叔和者乎故專以切脈言病必不能不致於誤也安得爲醫之良
抑不特此世人又有以太素脈而言人貴賤窮通者此又妄之甚也予嘗考其義矣夫太者始也初也如太極太乙之太素者質也本也如繪事後素之素此蓋言始初本質之脈也此果何脈耶則必指元氣而言也東垣曰元氣者胃氣之別名胃氣之脈蔡西山所謂不長不短不疎不數不大不小應手中和意思欣欣難以名狀者是也無病之人皆得此脈以此脈而察人之有病無病則可以此脈而察人之富貴貧賤則不可何也胃氣之脈難以形容莫能名狀將何以爲貴賤窮通之診乎竊觀其書名雖太素而其中論迷略無一言及於太素之義所作歌括率多俚語全無理趣原其初意不過托此以爲徼利之媒後世不察遂相傳習莫有能辨其非者又或爲之語曰太素云者指貴賤窮通稟於有生之初而言也然脈可以察而知之非謂脈名太素也予曰固也然則太素之所診者必不出於二十四脈之外矣夫二十四脈皆主病言一脈見則主一病貧賤富貴何從而察之哉假如浮脈其診爲風使太素家診之將言其爲風耶抑言其爲貴賤窮通耶二者不可得兼若言其爲風則其所知亦不過病也若遺其病而言其爲貴賤窮通則是近而病諸身者尙不能知安得謂之太素則遠而違諸身者必不能知之也蓋貴賤窮通身外之事與身之血氣了不相干安得以脈而知之乎況脈之變見無常而天之寒暑不一故四時各異其脈必不能久而不變是以今日診得是脈明日診之而或非春間診得是脈至夏按之而或否彼太素者以片時之尋按而斷一生之休咎殆必無是理然縱使億則屢中亦是捕風捉影彷彿形容安有一定之見哉噫以脈察病尙不知病之的而猶待乎望聞問況能知其他乎且脈兆於岐黃演於秦越而詳於叔和遍考素難脈經幷無一字言及此者非隱之也殆必有不可誣者耳巢氏曰太素者善於相法特假太素以神其術耳誠哉言也足以破天下後世之惑矣又有善伺察者以言餂人陰得其實故於診按之際肆言而爲欺妄是又下此一等無足論也
雖然人稟天地之氣以生不能無淸濁純駁之殊稟之淸者血氣淸而脈來亦淸淸則脈形圓淨至數分明吾診乎此但知其主富貴而已若曰何年登料何年陞授何年招財何年得子吾皆不得而知矣稟之濁者血氣濁而脈來亦濁濁則脈形不淸至數混亂吾診乎此但知其主貧賤而已若曰某時招悔某時破財某時損妻某時剋子吾亦莫得而知矣又有形濁而脈淸者此謂濁中之淸質淸而脈濁者此謂淸中之濁又有形不甚淸脈不甚濁但浮沈各得其位大小不失其等亦主平穩而無大得喪也其他言有所未盡義有所未備學者可以類推是則吾之所謂知人者一本於理而已矣豈敢妄爲之說以欺人哉噫予所以著爲是論者蓋以世之有言太素脈者靡不翕然稱美不惟不能以理析又從而延譽於人縱使其言有謬又必陰與之委曲影射此所謂誤己而誤人者也果何益之有哉又有迎醫服藥者不惟不先言其所苦甚至再三詢叩終於默默至有隱疾而困醫者醫固爲其所困不思身亦爲醫所困矣此皆世之通患人所共有故予不得不詳論之以致夫丁寧之意俾聾瞽者或有所開發焉孟子曰予豈好辨哉予不得已也
太素可採之句十四吳昆
太素之說固爲不經然其間亦有可採者如曰脈形圓淨至數分明謂之淸脈形散濇至數模糊謂之濁質淸脈淸富貴而多喜質濁脈濁貧賤而多憂質淸脈濁此爲淸中之濁外富貴而內貧賤失意處多得意處少也質濁脈淸此謂濁中之淸外貧賤而內富貴得意處多失意處少也若淸不甚淸濁不甚濁其得失相半而無大得喪也富貴而壽脈淸而長貧賤而夭脈濁而促淸而促者富貴而夭濁而長者貧賤而壽此皆太素可採之句也然亦不能外乎風鑑故業太素者不必師太素但師風鑑風鑑精而太素之說自神矣至其甚者索隱行怪無所不至是又巫家之敎耳孔子曰攻乎異端斯害也已矣正士豈爲之
太素大要十五彭用光
論貴賤切脈之淸濁論窮通切脈之滑濇論壽夭以浮沈論時運以衰旺論吉凶以緩急亦皆彷彿靈樞虛實攻補法天法地法人之奧旨凡人兩手淸微如無脈者此純陰脈主貴有兩手俱洪大者此純陽脈主貴
景岳全書卷之七須集傷寒典上
經義一
水熱穴論帝曰人傷於寒而傳爲熱何也岐伯曰夫寒盛則生熱也內經傷寒諸義及諸治法之未備者俱補載瘟疫門所當參閱
傷寒總名二
黃帝曰今夫熱病者皆傷寒之類也又曰凡病傷寒而成溫者先夏至日爲病溫後夏至日爲病暑此皆內經之明言也故凡病溫病熱而因於外感者皆本於寒卽今醫家皆謂之爲傷寒理宜然也近或有以溫病熱病謂非眞傷寒者在未達其義耳
初診傷寒法三
凡初診傷寒者以其寒從外入傷於表也寒邪自外而入必由淺漸深故先自皮毛次入經絡又次入筋骨而後及於臟腑則病日甚矣故凡病傷寒者初必發熱憎寒無汗以邪閉皮毛病在衛也漸至筋脈拘急頭背骨節疼痛以邪入經絡病在營也夫人之衛行脈外營行脈中今以寒邪居之則血氣混淆經絡壅滯故外症若此此卽所謂傷寒證也自此而漸至嘔吐不食脹滿等症則由外入內由經入腑皆可因症而察其表裏矣若或肌表無熱亦不憎寒身無疼痛脈不緊數者此其邪不在表病必屬裏凡察傷寒此其法也
論脈四
傷寒之邪實無定體或入陽經氣分則太陽爲首或入陰經精分則少陰爲先其脈以浮緊而有力無力可知表之虛實沈緊而有力無力可知裏之虛實中而有力無力可知陰陽之凶吉診之之法當問症以知其外察脈以知其內先病爲本後病爲標能參合脈症而知緩急先後者乃爲上工
一診法曰浮脈爲在表故凡脈見浮緊而數者卽表邪也再加以頭項痛腰脊强等症此卽太陽經病當求本經輕重而解散之
一脈見洪長有力而外兼陽明症者卽陽明在經之邪也宜求本經之寒熱以散之
一脈見弦數而兼少陽之症者卽少陽經半表半裏之病宜和解而散之
一沈脈爲在裏病屬三陰詳具後六經證辨中但沈數有力是卽熱邪傳裏也若表證深入而內見大滿大實陽邪熱結等症治當從下也
一沈緊無力而外無大熱內無煩渴等病此陰證也若或畏寒厥冷及嘔吐腹痛瀉痢者此卽陰寒直中治宜溫中也
一脈大者爲病進大因邪氣勝病日甚也脈漸緩者爲邪退緩則胃氣至病將愈也此以大爲病進固其然也然亦有宜大不宜大者又當詳辨如脈體本大再加洪數此則病進之脈不可當也如脈體本小因服藥後而漸見滑大有力者此自陰轉陽必將汗解乃爲吉兆蓋脈至不鼓者由氣虛而然無陽豈能作汗也後論汗條中有按當幷閱之
仲景傷寒論曰脈有陰陽者何謂也曰凡脈浮大數動滑皆陽也沈濇弱弦微皆陰也諸脈浮數而發熱惡寒身痛不欲飮食者傷寒也若洒淅惡寒飮食如常而痛偏一處者必血氣壅遏不通成癰膿也寸口脈浮爲在表沈爲在裏數爲在腑遲爲在臟寸關尺三部浮沈大小遲數同等雖有寒熱不解者此脈陰陽爲和平雖劇必愈其脈浮而汗出如流珠者陽氣衰也脈瞥瞥如羹上珠者陽氣微也脈縈縈如蜘蛛絲者陽氣衰也脈綿綿如瀉漆之絶者亡其血也其脈沈者營氣微也若脈浮大者氣實血虛也脈微緩者爲欲愈也陽脈浮陰脈弱者爲血虛血虛則筋急也脈微弱而惡寒者此陰陽俱虛不可更發汗更吐更下也陰症無脈溫之而脈微續者生暴出者死陰病見陽脈者生陽病見陰脈者死
論曰寸脈微名曰陽不足陰氣上入於陽中則洒淅惡寒也尺脈微名曰陰不足陽氣下陷入陰中則發熱也寸口脈微而濇微者衛氣不行濇者營氣不足衛氣衰面色黃營氣不足面色靑營爲根衛爲葉營衛俱微則根葉枯槁而寒慄咳逆唾腥吐涎沫也
論曰緊脈從何而來曰假令亡汗若吐以肺裏寒故令脈緊也假令咳者坐飮冷水故令脈緊也假令下利以胃中虛冷故令脈緊也按此言緊者卽弦搏不軟之謂蓋單言其緊而無滑數之意乃陽明胃氣受傷之脈故主爲陰寒之證若緊而兼數則必以外邪所致
愚按浮爲在表沈爲在裏此古今相傳之法也然沈脈亦有表症此陰實陽虛寒勝者然也浮脈亦有裏症此陽實陰虛水虧者然也故凡欲察表邪者不宜單據浮沈只當以緊數與否爲辨方爲的確蓋寒邪在表脈皆緊數緊數甚者邪亦甚緊數微者邪亦微緊數浮洪有力者邪在陽分卽陽證也緊數浮沈無力者邪在陰分卽陰證也以緊數之脈而兼見表症者其爲外感無疑卽當治從解散然內傷之脈亦有緊數者但內傷之緊其來有漸外感之緊發於陡然以此辨之最爲切當其有似緊非緊但較之平昔稍見滑疾而不甚者亦有外感之症此其邪之輕者或以初感而未甚者亦多見此脈是又不可不兼症而察之也若其和緩而全無緊疾之意則脈雖浮大自非外邪之證
按陶節菴曰夫脈浮當汗脈沈當下固其宜也然其脈雖浮亦有可下者謂邪熱入腑大便難也設使大便不難豈敢下乎其脈雖沈亦有可汗者謂少陰病身有熱也設使身不發熱豈敢汗乎若此之說可見沈有表而浮亦有裏也
風寒辨五
凡病傷寒者本由寒氣所傷而風卽寒之帥也第以風寒分氣令則風主春而東寒主冬而北以風寒分微甚則風屬陽而淺寒屬陰而深然風送寒來寒隨風入透骨侵肌本爲同氣故凡寒之淺者卽爲傷風風之深者卽爲傷寒而不淺不深半正半邪之間者卽爲瘧疾其有留於經絡而肢體疼痛者則爲風痺然則傷風也傷寒也瘧疾風痺也皆風寒之所爲也觀靈樞九宮八風篇及歲露論所載俱甚言虛邪賊風之爲害口問篇言風成爲寒熱此皆指風爲寒邪也卽如冬傷於寒者宜乎其爲傷寒也若春夏秋三時之感冒則孰非因寒亦孰非因風而入之故仲景曰凡傷寒之病多從風寒得之始因表中風寒入裏則不消矣未有溫覆而當不消散者豈非風寒本爲同氣乎內經曰謹候虛風而避之故聖人曰避虛邪之道如避矢石然邪弗能害此之謂也此杜漸防微之道也
傷寒三證六
夫傷寒爲病蓋由冬令嚴寒以水氷地裂之時最多殺厲之氣人觸犯之而卽時病者是爲正傷寒此卽陰寒直中之證也然惟流離窮困之世多有之若時當治平民安飽煖則直中之病少見此傷寒之一也其有冬時感寒不卽病者寒毒藏於營衛之間至春夏時又遇風寒則邪氣應時而動故在春則爲溫病在夏則爲暑病是以辛苦之人春夏多溫熱病者皆由冬時觸寒所傷故隨氣傳變本非卽病正傷寒之屬所當因其寒熱而隨證調治之此傷寒之二也又有時行之氣者如春時應煖而反寒夏時應熱而反凉秋時應凉而反熱冬時應寒而反溫此非其時而有其氣是以一歲之中長幼之病多相似者是卽時行之病感冒虛風不正之氣隨感隨發凡稟弱而不愼起居多勞倦者多犯之此傷寒之三也凡此三者皆傷寒之屬第其病有不同治有深淺苟不能辨則必致誤人
六經證七
太陽經病頭項痛腰脊强發熱惡寒身體痛無汗脈浮緊以太陽經脈由脊背連風府故爲此證此三陽之表也
陽明經病爲身熱目疼鼻乾不眠脈洪而長以陽明主肌肉其脈挾鼻絡於目故爲此證此三陽之裏也
少陽經病爲胸脇痛耳聾寒熱嘔而口苦咽乾目眩脈弦而數以少陽之脈循脇肋終於耳故爲此證此二陽三陰之間也由此漸入三陰故爲半表半裏之經
太陰經病爲腹滿而吐食不下嗌乾手足自溫或自利腹痛不渴脈沈而細以太陰之脈布胃中絡於嗌故爲此證
少陰經病爲舌乾口燥或自利而渴或欲吐不吐或引衣踡臥心煩但欲寐其脈沈以少陰之脈貫腎絡於肺繫舌本故爲此證
厥陰經病爲煩滿囊縮或氣上撞心心中疼熱消渴飢而不欲食食卽吐蛔下之利不止脈沈而弦以厥陰之脈循陰器而絡於肝故爲此證
成無己曰熱邪自太陽傳至太陰則腹滿而嗌乾未成渴也傳至少陰則口燥舌乾而渴未成消也傳至厥陰而成消渴者熱甚能消水故也凡飮水多而小便少者謂之消渴肝居下部而邪居之則木火相犯所以邪上撞心木邪承土則脾氣受傷所以飢不欲食食卽吐蛔脾土旣傷而復下之則脾氣愈虛所以痢不止
正陽明腑病者由表而傳裏由經而入腑也邪氣旣深故爲潮熱自汗譫語發渴不惡寒反惡熱揭去衣被揚手擲足或發斑黃狂亂五六日不大便脈滑而實此實熱已傳於內乃可下之若其脈弱無神或內無痞滿實堅等症又不可妄行攻下
仲景曰尺寸俱浮者太陽受病也當一二日發尺寸俱長者陽明受病也當二三日發尺寸俱弦者少陽受病也當三四日發此三陽皆受病未入於腑者可汗而已尺寸俱沈細者太陰受病也當四五日發尺寸俱沈者少陰受病也當五六日發尺寸俱微緩者厥陰受病也當六七日發此三陰俱受病已入於腑者可下而已
成無己註曰三陽受邪爲病在表法當汗解然三陽亦有便入腑者入腑則宜下故云未入於腑者可汗而已三陰受邪爲病在裏於法當下然三陰亦有在經者在經則宜汗故云已入於腑者可下而已
太陽證似少陰者以其發熱惡寒而脈反沈也少陰證似太陽者以其惡寒脈沈而反發熱也仲景曰太陽病發熱頭痛脈反沈身體疼痛若不瘥者當救其裏宜四逆湯少陰病始得之反發熱脈沈者宜麻黃附子細辛湯
按此二證謂病在太陽其脈當浮而反沈者因正氣衰弱裏虛而然故當用四逆湯此裏虛不得不救也病在少陰症當無熱而反熱者因寒邪在表猶未傳裏故當用麻黃附子細辛湯此表邪不得不散也此二證者均屬脈沈發熱但其有頭疼故爲太陽病無頭疼故爲少陰病第在少陰而反發熱者以表邪浮淺可以汗解其反猶輕在太陽而反脈沈者以正氣衰微難施汗下其反爲重由此觀之可見陽經有當溫裏者故以生附配乾薑補中自有散意陰經有當發表者故以熟附配麻黃發中亦有補焉此仲景求本之治其他從可知矣
傳經辨八附合病幷病義
傷寒傳變不可以日數爲拘亦不可以次序爲拘如內經言一日太陽二日陽明三日少陽之類蓋言傳經之大槪非謂凡患傷寒者必皆如此也蓋寒邪中人本無定體觀陶節菴曰風寒之初中人也無常或入於陰或入於陽非但始太陽終厥陰也或自太陽始日傳一經六日至厥陰邪氣衰不傳而愈者亦有不罷再傳者或有間經而傳者或有傳至二三經而止者或有始終只在一經者或有越經而傳者或有自少陽陽明而入者或有初入太陽不作鬱熱便入少陰而成眞陰證者所以凡治傷寒不可拘泥但見太陽證便治太陽但見少陰證便治少陰但見少陽陽明證便治少陽陽明此活法也又有合病幷病之證曰合病者兩經或三經齊病不傳者爲合病幷病者一經先病未盡又過一經者爲幷病所以有太陽陽明合病有太陽少陽合病有陽明少陽合病有三陽合病三陽若與三陰合病卽是兩感所以三陰無合幷例也卽仲景亦曰日數雖多但見表症而脈浮緊者猶宜汗之日數雖少但見裏症而脈沈實者猶宜下之誠爲不易之論故不可執定日數謂一二日宜發表三四日宜和解五六日卽宜下若或不知通變因致誤人者多矣故必眞知其表邪未解則當汗之眞知其胃邪已實方可下之眞知其陰寒邪勝自宜溫之眞知其邪實正虛客主不敵必須補之但能因機察變原始要終而纖悉無遺者方是活人高手
仲景曰傷寒一日太陽受之脈若靜者爲不傳頗欲吐若躁煩脈數急者爲傳也傷寒六七日無大熱其人躁煩者此爲陽去入陰故也傷寒二三日陽明少陽證不見者爲不傳也傷寒三日三陽爲盡三陰當受邪其人反能食而不嘔此爲三陰不受邪也
陽證陰證辨九
凡治傷寒須先辨陽證陰證若病自三陽不能解散而傳入三陰則寒鬱爲熱因成陽證蓋其初病必發熱頭痛脈浮緊無汗以漸而深乃入陰經此邪自陽分傳來愈深則愈熱雖在陰經亦陽證也其脈必沈實有力其症必煩熱熾盛此當攻裏或消或下隨宜而用若內不有熱安得謂之陽證乎若初起本無發熱頭痛等症原不由陽經所傳而徑入陰分者其證或厥冷或嘔吐或腹痛瀉利或畏寒不渴或脈來沈弱無力此皆元陽元氣之不足乃爲眞正陰證經曰發熱惡寒發於陽無熱惡寒發於陰此以傳經不傳經而論陰陽也陰陽之治又當辨其虛實如下
一治傷寒凡陽證宜凉宜瀉陰證宜補宜溫此大法也第以經臟言陰陽則陰中本有陽證此傳經之熱邪也以脈症言陰陽則陽中最多陰證此似陽之虛邪也惟陰中之陽者易辨而陽中之陰者爲難知耳如發熱狂躁口渴心煩喜冷飮水無度大便硬小便赤喉痛口瘡聲粗氣急脈來滑實有力者此眞陽證也其有身雖熱而脈來微弱無力者此雖外證似陽實非陽證觀陶節菴曰凡發熱面赤煩躁揭去衣被脣口赤裂言語善惡不避親疎虛狂假斑脈大者人皆不識認作陽證殊不知陰證不分熱與不熱須憑脈下藥至爲切當不問脈之浮沈大小但指下無力重按全無便是陰脈不可與凉藥服之必死急與五積散通解表裏之寒甚者必須加薑附以溫之又曰病自陽分傳入三陰者俱是脈沈妙在指下有力無力中分有力者爲陽爲實爲熱無力者爲陰爲虛爲寒此節菴出人之見也然以余觀之大都似陽非陽之證不必謂其外熱煩躁微渴戴陽之類卽皆爲陰證也但見其元陽不足而氣虛於中雖有外熱卽假熱耳設用淸凉消耗則中氣愈敗中氣旣敗則邪氣愈强其能生乎故凡遇此等證候必當先其所急人知所急在病而不知所急在命元氣忽去疾如絶絃呼吸變生挽無及矣治例別列後卷
一傷寒綱領惟陰陽爲最此而有誤必致殺人然有純陽證有純陰證是當定見分治也又有陰陽相半證如寒之卽陰勝熱之卽陽勝或今日見陰而明日見陽者有之今日見陽而明日變陰者亦有之其在常人最多此證盤珠膠柱惟明哲者之能辨也然以陰變陽者多吉以陽變陰者多凶是又不可不察
凡病人開目喜明欲見人多譚者屬陽閉目喜暗不欲見人懶言者屬陰
論曰夫陽盛陰虛汗之則死下之則愈陽虛陰盛汗之則愈下之則死又曰桂枝下咽陽盛則斃承氣入胃陰盛以亡按此陰陽二字乃以寒熱爲言也陽盛陰虛言內熱有餘而外寒不甚也夫邪必入腑然後作熱熱實於內卽陽盛也故再用溫熱以汗之則死矣陽虛陰盛言寒邪有餘而蓄熱未深也夫邪中於表必因風寒寒束於外卽陰盛也故妄用沈寒以下之則死矣所以陽盛者用桂枝則斃陰盛者用承氣則亡
三陽陽明證十
仲景曰病有太陽陽明有正陽陽明有少陽陽明何謂也答曰太陽陽明者脾約是也正陽陽明者胃家實也少陽陽明者發汗利小便胃中燥煩實大便難是也問曰何緣得陽明病答曰太陽病發汗若下若利小便此亡津液胃中乾燥因轉屬陽明內實大便難此名陽明也問曰陽明病外症云何答曰身熱汗自出不惡寒反惡熱也
按此三陽陽明之證皆自經傳府胃家之實證也曰太陽陽明者邪自太陽傳入於胃其名脾約以其小便數大便硬也正陽陽明者邪自陽明本經傳入於腑而邪實於胃也少陽陽明者邪自少陽傳入於胃也胃爲府者猶府庫之府府之爲言聚也以胃本屬土爲萬物所歸邪入於胃則無所復傳鬱而爲熱此由耗亡津液胃中乾燥或三陽熱邪不解自經而府熱結所成故邪入陽明胃府者謂之實邪土氣爲邪王於未申所以日晡潮熱者屬陽明也論曰潮熱者實也是爲可下之證又曰潮熱者此外欲解也可攻其裏焉又曰"其熱不潮不可與承氣"此潮熱屬胃可知也然潮熱雖爲可攻若脈浮而緊或小便難大便溏身熱無汗此熱邪未全入腑猶屬表證仍當和解若邪熱在表而妄攻之則禍不旋踵矣
成無己曰胃爲水穀之海主養四傍故四傍有病皆能傳入於胃入胃則更不復傳如太陽病傳之入胃則不更傳陽明陽明病傳之入胃則不更傳少陽少陽病傳之入胃則不更傳三陰也
兩感十一
病兩感於寒者一日則太陽與少陰表裏俱病凡頭痛發熱惡寒者邪在表口乾而渴者邪在裏二日則陽明與太陰表裏俱病身熱目痛鼻乾不眠者邪在表腹滿不欲食者邪在裏三日則少陽與厥陰表裏俱病耳聾脇痛寒熱而嘔者邪在表煩滿囊縮而厥水漿不入邪在裏凡兩感者或三日或六日營衛不行臟腑不通昏不知人胃氣乃盡故當死也若此兩感雖爲危證然不忍坐視其於拯溺救焚之計所不可免但當細察其症亦自有緩急可辨若三陽之頭痛身熱耳聾脇痛惡寒而嘔此在表者不得不解於外其三陰之腹滿口渴囊縮譫語此在裏者不得不和其中若其邪自外入而外甚於裏者必當以外爲主治而兼調其內若其邪因虛襲而元氣不支者速宜單顧根本不可攻邪但使元陽不敗則强敵亦將自解其庶幾乎有可望也此證變態非常故不可鑿言方治
按門人錢禎曰兩感者本表裏之同病似若皆以外感爲言也而實有未必盡然者正以外內俱傷便是兩感今見有少陰先潰於內而太陽繼之於外者卽縱情肆慾之兩感也太陰受傷於裏而陽明重感於表者卽勞倦竭力飮食不調之兩感也厥陰氣逆於臟少陽復病於腑者卽七情不愼疲筋敗血之兩感也人知兩感爲傷寒而不知傷寒之兩感內外俱困病斯劇矣但傷有重輕醫有知不知則死生係之或謂兩感證之不多見者蓋亦見之不廣而義有未達耳其於治法亦在乎知其由而救其本也此言最切此病誠發人之未發深足指迷不可不錄
表裏辨十二
陽邪在表則表熱陰邪在表則表寒陽邪在裏則裏熱陰邪在裏則裏寒邪在半表半裏之間而無定處則往來寒熱邪在表則心腹不滿邪在裏則心腹脹痛邪在表則呻吟不安邪在裏則躁煩悶亂邪在表則能食邪在裏則不能食不欲食者邪在於表裏之間未至於不能食也邪在表則不煩不嘔邪在裏則煩滿而嘔凡初見心煩喜嘔及胸膈漸生痞悶者邪在表方傳裏也不可攻下凡病本在表外症悉具而脈反沈微者以元陽不足不能外達也但當救裏以助陽散寒爲上策前卷傳忠錄中有辨當互閱之
寒熱辨十三
邪氣在表發熱者表熱裏不熱也宜溫散之邪氣在裏發熱者裏熱甚而達於外也宜淸之
陽不足則陰氣上入陽中而爲惡寒陰勝則寒也宜溫之陰不足則陽氣陷入陰中而爲發熱陽勝則熱也宜淸之
寒熱往來者陰陽相爭陰勝則寒陽勝則熱也蓋熱爲陽寒爲陰表爲陽裏爲陰邪之客於表者爲寒邪與陽相爭則爲寒慄邪之傳於裏者爲熱邪與陰相爭則爲熱躁其邪在半表半裏之間者外與陽爭則爲寒內與陰爭則爲熱或表或裏或出或入是以寒熱往來此半表裏之證也故凡寒勝者必多寒熱勝者必多熱但審其寒熱之勢則可知邪氣之淺深也
經曰陽微則惡寒陰弱則發熱
仲景曰發熱惡寒者發於陽也無熱惡寒者發於陰也
論汗十四
仲景論曰寸口脈浮而緊浮則爲風緊則爲寒風則傷衛寒則傷營營衛俱病骨節煩疼當發其汗也
曰三陽皆受病未入於府者可汗而已詳見前六經證中
曰太陽病脈浮緊無汗發熱身疼痛八九日不解表症仍在者此當發其汗按此一證雖以太陽經爲言然陽明少陽日久不解者亦仍當汗散但太陽爲三陽之表而主通身之外證故特擧太陽爲言也
曰太陽病頭痛發熱身疼腰痛骨節疼痛惡風無汗而喘者麻黃湯主之
曰脈浮而數者可發汗宜麻黃湯主之
曰太陽與陽明合病喘而胸滿者邪在表也不可下宜麻黃湯主之
曰陽明病脈浮無汗而喘者發汗則愈宜麻黃湯主之
曰太陽病項背强几几無汗惡風者宜葛根湯主之
曰太陽與陽明合病者必自下利葛根湯主之
曰太陽中風脈浮緊發熱惡寒身疼痛不汗出而煩躁者大靑龍湯主之
曰太陽病發熱汗出惡風脈緩者名爲中風太陽病頭痛發熱汗出惡風者桂枝湯主之
曰太陽病外症未解脈浮弱者當以汗解宜桂枝湯
曰太陽病脈遲汗出多微惡寒者表證未解也可發汗宜桂枝湯
曰病如瘧狀日晡所發熱者屬陽明也脈浮虛者當發汗宜桂枝湯
曰太陰病脈浮者可發汗宜桂枝湯
曰厥陰證有下利腹脹滿身體疼痛者先溫其裏乃攻其表溫裏四逆湯攻表桂枝湯
曰下利後身疼痛淸便自調者急當救表宜桂枝湯發汗按此以身疼痛者爲表證故當散之
曰傷寒發汗解半日許復煩脈浮數者可更發汗宜桂枝湯主之
曰少陰病始得之反發熱脈沈者麻黃附子細辛湯主之按此證脈雖沈而身反熱者正乃陰經之表證也故宜用此溫散
曰太陽病不解轉入少陽脇下硬滿乾嘔不能食往來寒熱脈沈緊者與小柴胡湯
曰嘔而發熱者小柴胡湯主之
曰陽明病發潮熱大便溏小便自可胸脇滿者小柴胡湯主之
曰陰證不得有汗今頭汗出故知非少陰也可與小柴胡湯
曰二陽幷病太陽初得病時發其汗汗出不徹因轉屬陽明續自微汗出不惡寒若太陽病證不罷者不可下下之爲逆如此可小發汗
按仲景表汗之條縷悉尙多今但述其切要者凡二十四症以見其宜否之法而大意可得也第其所用汗劑不曰麻黃則曰桂枝此寒邪初感溫散之妙法也今後人以麻黃桂枝爲異物而不敢用而復有强爲之釋者謂此在仲景乃爲隆冬直中陰寒者設耳而不知四時陰勝之邪皆最宜者也嗚呼仲景之下再無仲景可見醫中之品矣
一各經表證凡有汗出不徹者皆未足言汗蓋邪未盡去其人必身熱不退而仍覺躁煩或四體痠疼坐臥有不安者以汗出不徹故也何從知之但診其脈緊不退及熱時乾燥無汗者卽其證也仍宜汗之如果汗透而熱仍不退或汗後身熱愈甚者是卽所謂陰陽交魂魄離大凶之兆也
一凡汗之不徹者其故有三如邪在經絡筋骨而汗出皮毛者此邪深汗淺衛解而營不解一不徹也或以十分之邪而去五分之汗此邪重汗輕二不徹也或寒邪方去猶未淸楚遽起露風而因虛復感此新舊相踵三不徹也凡遇此者當辨其詳而因微甚以再汗之
一凡旣愈復熱者其故有四或以邪氣方散胃氣未淸因而過食者是爲食復此其一也或以表邪方解原不甚虛有過愼者輒加溫補是誤補而復此其二也若此二者所謂食入於陰長氣於陽以致胃氣復閉陽邪復聚而然表邪旣復仍宜汗也又或有以新病方瘳不能調攝或勞傷脾陰因而復熱者是名勞復此其三也或不愼房室因而再感者是名女勞復此其四也若此二者所謂陰虛者陽必湊之而然此則或從補或從汗當因變制宜權其緩急而治分虛實也
論曰傷寒差後更發熱者小柴胡湯主之脈浮者宜汗解之脈沈實者宜下解之
一取汗之法當取於自然不宜急暴但服以湯劑蓋令溫煖使得津津微汗稍令久之則手足俱周遍身通達邪無不散矣若一時逼之致使如淋如洗則急遽間衛氣已達而營氣未周反有不到之處且恐大傷元氣非善法也余嘗見有子病者其父母愛惜之甚欲其速愈且當溫煖之令覆以重被猶恐不足而以身壓其上子因熱極呼叫其父母曰猶未也須再出些方好及許久放起竟致亡陽而斃之是但知汗出何妨而不知汗之殺人此强發之鑑也又有邪本不甚或挾虛年衰感邪等證醫不能察但知表證宜解而發散太過或誤散無效而屢散不已因而卽被其害者有之或邪氣雖去遂致胃氣大傷不能飮食而羸憊不振者有之此過汗之戒也凡發汗太過一時將致亡陽或身寒而慄或氣脫昏沈等候速宜煎獨參湯一兩許飮之或甚者以四味回陽飮速爲挽回庶可保全否則恐致不救
一脈有忌汗者如傷寒論曰太陽病發熱惡寒熱多寒少脈微弱者此無陽也不可發汗弦爲陽運微爲陰寒上實下虛意欲得溫微弦爲虛不可發汗發汗則寒慄不能自還傷寒四五日脈沈而喘滿沈爲在裏不可汗汗亡津液必大便難而譫語少陰病脈微不可發汗以亡陽故也傷寒脈微而惡寒者此陰陽俱虛不可更發汗更吐下也尺脈弱而無力者切不可汗下尺中遲者不可發汗以營氣不足血少故也
景岳子曰按以上忌汗諸脈可見仲景大意故凡治傷寒但見脈息微弱及沈細無力者皆不可任意發汗然欲去外邪非汗不可而仲景云脈微弱者不可發汗夫脈弱非陽旣不可用寒凉而寒邪在表又不可用攻下然則舍汗之外又將何法以治此表邪乎不知溫中卽可以散寒而强主卽可以逐寇此仲景之意豈不盡露於言表而明悟者當心會之矣且凡病外感而脈見微弱者其汗最不易出其邪最不易解何也正以元氣不能托送卽發亦無汗邪不能解則愈發愈虛而危亡立至矣夫汗本乎血由乎營也營本乎氣由乎中也未有中氣虛而營能盛者未有營氣虛而汗能達者脈卽營之外候脈旣微弱元氣可知元氣愈虛邪愈不解所以陽證最嫌陰脈正爲此也故治此者但遇脈息微弱正不勝邪等證必須速固根本以杜深入專助中氣以托外邪必使眞元漸充則脈必漸盛自微細而至滑大自無力而至有神務令陰脈轉爲陽脈陰症轉爲陽症斯時也元氣漸充方是正復邪退將汗將解之佳兆故凡治表邪之法有宜發散者有宜和解者有宜調補營衛者如果邪實而無汗則發散爲宜有汗而熱不除則和解爲宜元氣虛而邪不能退則專救根本以待其自解自汗爲宜此逐邪三昧萬全之法也今有庸流但見其外不見其內每不論症之陰陽脈之虛實但知寒凉可以退熱但知發散可以解表不知元陽一敗則土崩瓦解立見潰矣反掌殺人而終身不悟是眞下愚不移者也若而人者亦可謂之醫乎
一症有忌汗者如傷寒論曰當汗者下之爲逆當下者汗之爲逆下利淸穀不可攻表汗出必脹滿以重亡津液故也汗家不可發汗陽虛不得重發汗衄家不可發汗亡血家不可發汗淋家不可發汗發汗必便血咽喉乾燥者不可發汗咽中閉塞不可發汗發汗則吐血氣欲絶身重心悸者不可發汗瘡家雖身疼痛不可發汗發汗則痙渴而小便利若失小便者不可發汗汗出則四肢厥逆冷諸動氣不可發汗動氣義詳後論下
論吐十五
仲景曰病人手足厥冷脈乍緊者邪結在胸中心中滿而煩飢不能食者病在胸中當吐之宜瓜蒂散病人手足厥冷脈乍結以客氣在胸中心下滿而煩飮食不能入者病在胸中當吐之
曰病如桂枝證頭不痛項不强寸脈微浮胸中痞硬氣上衝咽喉不得息者此爲胸有寒也當吐之宜瓜蒂散少陰病飮食入口則吐心中溫溫欲吐復不能吐始得之手足寒脈弦遲者此胸中實不可下也當吐之若膈上有寒飮乾嘔者不可吐也急溫之宜四逆湯按此二節前節言胸有寒者謂寒邪也所以當吐後節言膈上有寒飮乾嘔者謂中寒也所以宜溫然則前節之言寒者言寒邪之實後節之言寒者言胃氣之虛均謂之寒而有虛實之異實者宜吐吐則散也虛而吐之則胃氣愈虛病必更甚矣此等要處最當詳察
曰病胸上諸實胸中鬱鬱而痛不能食欲使人按之而反有涎唾下利日十餘行其脈反遲而寸脈微滑此可吐之吐之利則止
曰太陽病吐之但太陽病當惡寒今反不惡寒不欲近衣者此爲吐之內煩也按此以太陽證有不當吐而吐者必邪熱承虛入胃故致內煩也
一宿食在上脘者當吐之
一凡用吐藥中病卽止不必盡劑也
一寸脈弱而無力者切忌用吐
論下十六
論曰三陰皆受病已入於府者可下而已此詳義見前六經證
曰脈浮而大心下反硬有熱屬藏者攻之不令發汗按此以心下硬而熱在藏卽脈雖浮大者病亦屬裏故不宜發汗而當攻內也
曰傷寒不大便六七日頭痛有熱者與承氣湯按此以陽明內熱而爲頭痛也故可攻之
曰陽明病外已解而潮熱者可攻裏也手足濈然而汗出者此大便已硬也大承氣湯主之若汗雖多而微發熱惡寒者表未解也其熱不潮未可與承氣
曰陽明病胃中有燥屎者可攻之病人不大便五六日繞臍痛煩躁發作有時者此有燥屎也
曰汗出譫語者以有燥屎在胃中此爲風也須下之宜大承氣湯
曰陽明病發熱汗多者熱在裏也急下之宜大承氣湯
曰陽明病發汗不解腹滿痛者邪在裏也急下之宜大承氣湯
曰病腹中滿痛者此爲實也當下之
曰腹滿不減減不足言當下之宜大承氣湯
曰傷寒六七日結胸熱實脈沈而緊心下痛按之石硬者或心下至少腹硬滿而痛不可近者大陷胸湯主之
曰陽明少陽合病脈滑而數者有宿食也當下之宜大承氣湯按此一條必須兼脈症而察之蓋傷寒之脈滑數者多若無脹痛等症未必卽爲宿食故不可單據滑數之脈便認作可攻之證
曰若表已解而內不消非大滿猶生寒熱則病不除也按此一條言若非大滿而猶生寒熱者是表病猶不除也尙不可下
曰若表已解而內不消大滿大實堅有燥屎自可除下之雖四五日不能爲禍也若不宜下而便攻之內虛熱入協熱遂利煩躁諸變不可勝數輕者困篤重者必死矣按此一條言外無表症內有堅滿然後可下正以見下不宜輕輕下者爲禍不小也
曰太陽病熱結膀胱其人如狂血自下下者愈若表未解者不可攻當先解表表已解但少腹急結者乃可攻之宜桃仁承氣湯
一凡傷寒當下者不宜用丸藥以丸藥不能滌蕩熱邪而但能損正氣也又凡治傷寒熱邪傳裏者服下藥後仍用鹽炒麩皮一升許將絹包於病人腹上款款熨之使藥氣得熱則行大便必易通也
一脈有忌下者如傷寒論曰傷寒脈微而惡寒者此陰陽俱虛不可更發汗更吐更下也寸口脈浮大而醫反下之此爲大逆關脈弱胃氣虛有熱不可大攻之熱去則寒起尺脈濇弱無力者不可下大便硬者當下之設脈遲緩者不可下裏氣不實也脈虛細者不可下脈浮者不可下脈濡而弱弱反在關濡反在巓弦反在上微反在下弦爲陽運微爲陰寒上實下虛意欲得溫微弦爲虛虛者不宜下也脈浮而大浮爲氣實大爲血虛血虛爲無陰孤陽獨下陰部者醫以爲熱而復用毒藥攻其胃此爲重虛客陽去有期必下如汚泥而死脈濡而緊濡則陽氣微緊則營中寒陽微衛中風發熱而惡寒營緊胃氣冷微嘔心內煩醫謂有大熱解肌而發汗亡陽虛煩躁心下苦痞堅表裏俱虛竭卒起而頭眩客熱在皮膚脹怏不得眠不知胃氣冷緊寒在關元當溫反下之安可復追還脈久數者非外邪也不可下之脈細數者非實邪也不可下結胸症其脈浮大者邪未入府也不可下下之則死大抵傷寒最宜愼下若脈息無力及表症未罷者不可亂投湯劑下之爲逆
一症有忌下者如太陽病外症未解不可下下之爲逆太陽與陽明合病喘而胸滿者邪在表也不可下陽明病若微發熱惡寒者表未解也不可下陽明病潮熱大便初硬後溏者不可攻陽明病腹微滿初頭硬後必溏者非實熱也不可攻之陽明病其熱不潮者未可與承氣湯陽明病雖有潮熱而大便不硬者不可與承氣湯不轉失氣者其內不堅愼不可攻也陽明病心下硬滿者不可攻攻之利遂不止者死硬在心下者其邪在胸膈猶未入府也故不可攻臟結無陽症不往來寒熱其人反靜舌上胎滑者不可攻也病欲吐者不可下嘔多雖有陽明證不可攻之此嘔多者病在上焦病在上而攻其下取敗之道也陽明病若汗多微發熱惡寒者外未解也其熱不潮未可與承氣湯濕家下之額上汗出微喘小便不利者死下利不止亦死陽明病不能食攻其熱必噦所以然者胃中虛冷故也以其人本虛故攻其熱必噦陰强無陽者雖其大便堅硬亦不可下下之則淸穀腹滿陰陽俱虛惡水者若下之則裏冷不嗜食大便完穀出陽微者不可下下之則心下痞硬惡寒者不可下小便淸利者火不盛也不可下諸四逆厥者不可下咽中閉塞者不可下發汗多亡陽譫語者不可下諸虛者不可下下之則陽虛而生寒仲景曰極寒反汗出身必冷如氷其有眼睛不慧語言不休口雖欲言舌不得前者皆死陰虛水虧虛煩虛躁者不可下重亡其陰萬無生理矣
看目十七
夫治傷寒須觀兩目或赤或黃赤者爲陽證若兼六脈洪大有力或躁而渴者其熱必甚輕則三黃石膏湯重則大承氣之類主之
一凡目色淸白而無昏冒閃爍之意者多非火證不可輕用寒凉
一眼眵多結者必因有火蓋凡有火之候目必多液液乾而凝所以爲眵卽如肺熱甚則鼻涕出是亦目液之類也
一目睛上視者謂之戴眼此屬足太陽經之證蓋太陽爲目之上綱而與少陰爲表裏少陰之腎氣大虧則太陽之陰虛血少故其筋脈燥急牽引而上若直視不轉者尤爲凶候欲治此者速當以培陰養血爲主今人不知皆云爲風若用風藥則陰愈虛血愈燥矣其有不顚覆者未之有也
舌色辨十八
舌爲心之官本紅而澤凡傷寒三四日已後舌上有胎必自潤而燥自滑而澁由白而黃由黃而黑甚至焦乾或生芒刺是皆邪熱內傳由淺入深之證也故凡邪氣在表舌則無胎及其傳裏則津液乾燥而舌胎生矣若邪猶未深其在半表半裏之間或邪氣客於胸中者其胎不黑不澁止宜小柴胡之屬以和之若陽邪傳裏胃中有熱則舌胎不滑而澁宜梔子豉湯之屬以淸之若煩躁欲飮水數升者白虎加人蔘湯之類主之大都舌上黃胎而焦澁者胃府有邪熱也或淸之或微下之金匱要略曰舌黃未下者下之黃自去然必大便燥實脈沈有力而大渴者方可下之若微渴而脈不實便不堅胎不乾燥芒刺者不可下也其有舌上黑胎而生芒刺者則熱更深矣宜凉膈散承氣湯大柴胡之屬酌宜下之若胎色雖黑滑而不澁者便非實邪亦非火證非惟不可下且不可淸也此辨舌之槪雖云若此然猶有不可槪論者仍宜詳察如下
按傷寒諸書皆云心爲君主之官開竅於舌心主火腎主水黑爲水色而見於心部是爲鬼賊相刑故知必死此雖據理之談然實有未然者夫五行相制難免無剋此其所以爲病豈因剋爲病便爲必死第當察其根本何如也如黑色連地而灰黯無神此其本原已敗死無疑矣若舌心焦黑而質地紅活未必皆爲死證陽實者淸其胃火火退自愈何慮之有其有元氣大損而陰邪獨見者其色亦黃黑眞水涸竭者其舌亦乾焦此腎中水火俱虧原非實熱之證欲辨此者但察其形氣脈色自有虛實可辨而從補從淸反如氷炭矣故凡以焦黑乾澁者尙有非實非火之證再若靑黑少神而潤滑不燥者則無非水承火位虛寒證也若認此爲火而苦寒一投則餘燼隨滅矣故凡見此者但當詳求脈症以虛實爲主不可因其焦黑而執言淸火也傷寒固爾諸證亦然
新按余在燕都嘗治一王生患陰虛傷寒年出三旬而舌黑之甚其芒刺乾裂焦黑如炭身熱便結大渴喜冷而脈則無力神則昏沈群醫謂陽症陰脈必死無疑余察其形氣未脫遂以甘溫壯水等藥大劑進之以救其本仍間用凉水以滋其標蓋水爲天一之精凉能解熱甘可助陰非若苦寒傷氣者之比故於津液乾燥陰虛便結而熱渴火盛之證亦所不忌由是水藥幷進前後凡用人蔘熟地輩各一二斤附子肉桂各數兩冷水亦一二斗然後諸症漸退飮食漸進神氣俱復矣但察其舌黑則分毫不減余甚疑之莫得其解再後數日忽舌上脫一黑殼而內則新肉燦然始知其膚腠焦枯死而復活使非大爲滋補安望再生若此一證特擧其甚者紀之此外凡舌黑用補而得以保全者蓋不可枚擧矣所以凡診傷寒者當以舌色辨表裏以舌色辨寒熱皆不可不知也若以舌色辨虛實則不能無誤蓋實固能黑以火盛而焦也虛亦能黑以水虧而枯也若以舌黃舌黑悉認爲實熱則陰虛之證萬無一生矣
古按金鏡錄曰舌見全黑色水剋火明矣患此者百無一治治者審之薛立齋曰余在留都時地官主事鄭汝東妹婿患傷寒得此舌院內醫士曾禧曰當用附子理中湯人咸驚駭而止及其困甚治棺曾與其隣復往視之謂用前藥猶有生意其家旣待以死拚而從之數劑而愈大抵舌黑之症有火極似水者卽杜學士所謂薪爲黑炭之意也宜凉膈散之類以瀉其陽有水來剋火者卽曾醫士所療者是也宜理中湯以消陰翳又須以老生薑平擦其舌色稍退者可治堅不退者不可治
又按弘治辛酉金臺姜夢輝患傷寒亦得此舌手足厥冷呃逆不止衆醫猶作火治幾致危殆判院吳仁齋用附子理中湯而愈夫醫之爲道有是病必用是藥附子療病其效可數奈何世皆以爲必不可用之藥寧視人之死而不救不亦哀哉凡用藥得宜效應不異不可便謂爲百無一治而棄之也
飮水十九
凡傷寒飮水因內水消竭欲得外水自救若大渴欲飮一升止可與一椀常令不足不可太過若恣飮過量使水停心下則爲水結胸留於胃則爲噎爲噦溢於皮膚則爲腫蓄於下焦則爲癃滲於腸間則爲利下皆飮水太多之過也又不可不與又不可强與故曰若還不與非其治强飮須敎別病生也
凡陽明病口燥但欲漱水而不欲嚥者以熱在經而裏無熱也必將爲衄不可與凉藥
按飮水一症本以內熱極而陽毒甚者最其相宜若似乎止宜實邪不宜於虛邪也而不知虛證亦有不同如陽虛無火者其不宜水無待言也其有陰虛火盛者元氣旣弱精血又枯多見舌裂脣焦大渴喜冷三焦如焚二便閉結等症使非藉天一之精何以濟燃眉之急故先宜以氷水解其標而繼以甘溫培其本水藥兼進無不可也其有內眞寒外假熱陰盛格陽等證察其元氣則非用甘溫必不足以挽回察其喉舌則些微辛熱又不可以近口有如是者則但將甘溫大補之劑或單用人蔘煎成湯液用水浸極冷而飮之此以假冷之味解上焦之假熱而眞溫之性復下焦之眞陽是非用水而實亦用水之意余用此活人多矣誠妙之甚者也惟是假熱之證則症雖熱而脈則微口雖渴而便則不閉者此而欲水必不可與若誤犯之則其敗泄元陽爲害不小有不可不愼也
三陽陰證辨二十
足太陽膀胱經病凡發熱頭痛腰脊强肩背痛脈浮緊者是皆太陽證也若肩背畏寒惡心欲嘔或眼目無神不欲見人喜暗畏明眼眶酸澁或喜向壁臥或戴眼上視或頭傾身痛甚或顔色淸白隱見靑黑或丹田無力息短聲微氣促而喘或咽中閉塞或角弓發痙或小水淸白或失小便或小便短赤而內不喜冷凡脈見浮空無力或沈緊細弱者皆太陽合少陰之陰證也足陽明胃經之病凡發熱頭目痛不得眠脈長而數者本皆陽明證也若面鼻惡寒面色淸白或鼻尖冷口氣不熱或脣口靑白微黑或氣短聲微鼻息不長懶於言語或戴陽面赤昏沈困倦多眠或煩躁面赤身熱虛狂假斑脈反微細無力或身雖發熱反欲得衣或口渴不欲飮水幷水漿不入或惡寒寒慄惡心嘔逆或肉瞤心悸或動氣見於胸腹或四肢無力身重懶於擧動或手足自冷或肌肉之間以手按之殊無大熱或大便不實自利腹痛凡脈見浮長無力或短細結促者皆陽明合太陰之陰證也足少陽膽經之病凡發熱頭耳牽痛脇肋痛往來寒熱脈見弦數者本皆少陽證也若身雖微熱而時作時止時多畏寒或耳聾或頭運或眼目羞澁或多驚怯恐畏或嘔苦吐酸或惡心喜煖或爪靑筋急囊縮或厥逆下利腸鳴小腹痛凡脈見弦數無力而沈細微弱者皆少陽合厥陰之陰證也以上乃三陽經之陰證陰證者卽陽虛之證也皆大忌寒凉剋伐之藥妄用卽死余恐將來復有如李子建之流者故特揭而出之用爲提醒後人之鑑云
再論陰證陽證及李子建傷寒十勸之害二十一
天地間死生消長之道惟陰陽二氣盡之而人力挽回之權亦惟陰陽二字盡之至於傷寒一症則尤切於此不可忽也第傷寒之陰證陽證其義有二所謂二者曰經有陰陽症有陰陽也經有陰陽則三陽爲陽證三陰爲陰證症有陰陽則實熱爲陽證虛寒爲陰證凡經之陰陽則有寒有熱故陽經亦有陰證陰經亦有陽證症之陰陽則有假有眞故發熱亦有陰證厥逆亦有陽證此經自經而症自症乃傷寒中最要之綱領不可混也而今之醫流多不明此故每致混指陰陽肆行剋伐殺人於反掌之間而終身不悟深爲可慨原其由然非無所本蓋本於李子建之傷寒十勸十勸之中惟八勸曰病已在裏不可發汗九勸曰飮水不可過多十勸曰病後當忌飮食房勞凡此三者皆爲得理然亦人皆知之無待其爲勸矣此外七勸則悉忌溫補
如一勸云傷寒頭痛及身熱便是陽證不可服熱藥若此一說乃悉以陽經之表病認爲內熱之陽證治以寒凉必殺人矣觀仲景治太陽經傷寒頭痛發熱無汗者用麻黃湯頭痛發熱汗出惡風者用桂枝湯太陽病發熱頭痛脈反沈身體疼痛者當救其裏用四逆湯陽明病脈浮無汗而喘者出汗則愈宜麻黃湯凡此之類豈非皆用熱藥以治陽經之疼痛發熱乎且凡寒邪之感人必先入三陽之表所以爲頭疼發熱等症使於此時能用溫散則淺而且易故岐伯曰發表不遠熱是誠神聖傳心之旨惟仲景知之故能用溫散如此是豈果陽經之病便是陽證耶經症不明而戒用溫熱最妄之談此其一也
又二勸曰傷寒必須直攻毒氣不可補益若據此說則凡是傷寒盡皆實證而必無虛證矣何岐伯曰邪之所湊其氣必虛又曰寒則眞氣去去則虛虛則寒搏於皮膚之間又觀仲景論傷寒之虛症虛脈及不可汗吐下者凡百十餘條此外如東垣丹溪陶節菴輩所用補中益氣回陽返本溫經益元等湯則其宜否溫補槪可知矣矧今之人凡以勞倦七情色慾過度及天稟薄弱之流十居七八使以此輩一旦因虛感邪若但知直攻毒氣而不顧元陽則寇未逐而主先傷鼠未投而器先破顧可直攻無忌乎凡受斯害死者多矣妄談之甚此其二也
又三勸曰傷寒不思飮食不可服溫脾藥據此一說則凡見傷寒不食者皆是實熱證而何以仲景有曰陽明病不能食攻其熱必噦所以然者胃中虛冷故也又曰病人脈數數爲熱當消穀引飮而反吐者以其發汗令陽氣微膈氣虛脈乃數也數爲客熱不能消穀以胃中虛冷故也又曰食穀欲嘔者屬陽明也吳茱萸湯主之若此之類豈非皆寒證之宜溫者耶但傷寒之熱證固不能食而寒證之不食者尤多以中寒而不溫脾則元陽必脫而死矣此妄談之三也
又四勸曰傷寒腹痛亦有熱證不可輕服溫煖藥據所云亦有熱證則寒證居多矣寒痛旣多則何不曰不可輕服寒凉藥而特以溫煖爲禁者何也獨不見仲景之治腹痛有用眞武湯者有用通脈四逆湯者有用四逆散加附子者有曰手足厥冷小腹滿按之痛者此冷結膀胱關元也使以此證而亦忌溫煖則寒在陰分能無斃乎此妄談之四也
再如五勸之傷寒自利不可例服補藥煖藥止瀉藥六勸之禁用艾火七勸之手足厥冷不可例作陰證等說總屬禁熱之談余亦不屑與之多辨第拓取聖賢成法明哲格言再悉於此用救將來是誠今日之急務也因詳考仲景傷寒論見其所列三百九十七法而脈症之虛寒者一百有餘一百一十三方而用人蔘者二十用桂附者五十有餘又東垣曰實火宜瀉虛火宜補又薛立齋曰大凡元氣虛弱而發熱者皆內眞寒而外假熱也凡若此者豈皆余之杜撰耶豈子建諸人一無所見耶若無所見胡可妄言若有所見胡敢妄言今觀彼十勸之中凡禁用溫補者居其八九而絶無一言戒及寒凉果何意哉因致末學認爲聖經遂悉以陰證作陽證悉以虛證作實證但知凉瀉之一長盡忘虛寒之大害夫生民元氣不足者其幾能堪此潛消暗剝之大盜乎嗟嗟何物匪才敢言十勸旣不能蒐羅訓典明析陰陽又不能揣摩實虛原終要始總弗求陽德之亨全不識氷霜之至後學者多被所愚致造終身之孽無辜者陰受其戮詎思冤魄可憐余言及此能不轉慈悲爲憤怒借筆削爲箴規獨思深詆先輩豈出本心亦以目擊多艱難勝嗚咽實亦有爲而云然蓋以久感之餘復有所觸適一契姻向以中年過勞因患勞倦發熱余爲速救其本已將復元忽遭子建之徒堅執十勸以相抗昧者見其發熱反爲左袒不數劑而遂以有生之徒置之死地因幷往日見聞倍加傷慘誠可痛可恨也子建子建吾知多冤之積於爾者久矣故悉此論以解爾此後之冤孽爾若有知尙知感否
論傷寒古治法二十二
凡傷寒治法必當先知經絡次序如一日在太陽則爲發寒頭痛等症二日在陽明則爲目痛鼻乾不眠等症三日在少陽則爲耳聾脇痛寒熱口苦等症四日在太陰則爲腹滿自利等症五日在少陰則爲舌乾口燥等症六日在厥陰則爲煩滿囊縮等症此傷寒傳經之大槪也然病有不同症有多變故不可以一定之法鑿鑿爲拘今人有不知察變者每按日按經執方求治則症多不合益見其難矣卽如發熱無汗頭痛者宜於發汗本太陽經之證治也然仲景曰陽明病外症云何曰身熱汗自出不惡寒反惡熱此陽明之發熱也曰陽明病反無汗而小便利嘔而咳手足厥者必苦頭痛此陽明之無汗頭痛也曰傷寒脈弦細頭痛發熱者屬少陽此少陽之頭痛發熱也凡三陽皆爲表證而惟少陽則曰半表半裏不可發汗然法曰尺寸俱浮者太陽受病也尺寸俱長者陽明受病也尺寸俱弦者少陽受病也此三經皆受病未入於府者可汗而已豈非少陽亦所當汗乎此三陽之治宜乎若此至於三陰則亦有若此者如曰太陰病脈浮者可發汗宜桂枝湯曰少陰病始得之反發熱脈沈者宜麻黃附子細辛湯曰厥陰證下利腹脹滿身體疼痛者先溫其裏乃攻其表溫裏四逆湯攻表桂枝湯凡此皆三陰之發熱三陰之當汗者也至於下證則惟獨少陽爲半表半裏之經若不之恐邪氣承虛內陷故不可攻其他五經皆有下證由此觀之則三陽何嘗無裏證三陰何嘗無表證故善治者但見表邪未解卽當解表若表證未解不可攻裏也但見裏證已具卽當攻裏若裏證未實尙宜和解也或汗或和或下但當隨證緩急而用得其宜卽古今畫一之法也
論古法通變二十三
凡用藥處方最宜通變不可執滯觀仲景以麻黃湯治太陽經發熱頭痛脈浮無汗之傷寒而陽明病脈浮無汗而喘者亦用之太陽與陽明合病喘而胸滿者亦用之此麻黃湯之通變也又如桂枝湯本治太陽經發熱汗出之中風而陽明病如瘧狀日晡發熱脈浮虛宜發汗者亦用之太陽病外症未解脈浮弱當以汗解者亦用之太陰病脈浮可發汗者亦用之厥陰證下利腹脹滿身疼痛宜攻表者亦用之此桂枝湯之通變也又如小柴胡湯本治少陽經脇痛乾嘔往來寒熱之傷寒而陽明病潮熱胸脇滿者亦用之陽明中風脈弦浮大腹滿脇痛不得汗身面悉黃潮熱等症亦用之婦人中風續得寒熱經水適斷熱入血室如瘧狀者亦用之此小柴胡之通變也由此觀之可見仲景之意初未嘗逐經執方而立方之意多有言不能悉者正神不可以言傳也所以有此法未必有此症有此症未必有此方卽仲景再生而欲盡踵其成法吾知其未必皆相合卽仲景復言而欲盡吐其新方吾知其未必無短長於戲方烏足以盡變變胡可以定方但使學者能會仲景之意則亦今之仲景也又何必以仲景之方爲拘泥哉余故曰用藥處方最宜通變不當執滯也雖然此通變二字蓋爲不能通變者設而不知斯道之理又自有一定不易之要焉苟不知要而强借通變爲譚柄則胡猜亂道何匪經權反大失通變之旨矣
麻黃桂枝辨二十四
按傷寒論曰太陽病頭痛發熱惡寒體痛嘔逆脈陰陽俱緊無汗而喘者名爲傷寒麻黃湯主之曰太陽病頭痛發熱汗出惡風脈緩者名爲中風桂枝湯主之此以無汗脈緊者爲傷寒故用麻黃湯有汗脈緩者爲中風故用桂枝湯是其辨也又論曰桂枝本爲解肌若其人脈浮緊發熱汗不出者不可與也常須識此勿令誤也然何以又曰太陽病外症未解脈浮弱者當以汗解宜桂枝湯陽明病日晡所發熱脈虛浮者宜發汗發汗宜桂枝湯是豈桂枝爲止汗者耶但麻黃湯無芍藥而用麻黃桂枝湯無麻黃而用芍藥蓋桂枝性散芍藥性斂以芍藥從桂枝則桂枝不峻以桂枝從芍藥則芍藥不寒然以芍藥之懦終不勝桂枝之勇且芍藥能滋調營氣適足爲桂枝取汗之助故桂枝湯亦是散劑但麻黃湯峻而桂枝湯緩耳故凡寒邪深固者恐服桂枝不能解表則反以助熱所以脈緊無汗者宜麻黃不宜桂枝若脈浮緩有汗或浮弱者以其風邪尙淺宜桂枝不宜麻黃也此麻黃湯爲發表之第一而桂枝湯則解表之次者也今時醫不能察此但聞汗不出者不可與桂枝便謂桂枝能止汗誤亦甚矣而不知止汗在芍藥不在桂枝也但桂枝性溫能强衛氣如內經曰陰氣有餘爲多汗身寒仲景曰極寒反汗出者此亡陽而汗也助陽乃可以止汗則正宜用桂枝矣又傷寒論以太陽病無汗脈緊者爲傷寒汗出脈緩者爲中風此風寒之辨也然大靑龍湯證治曰太陽中風脈浮緊發熱惡寒身疼痛不汗出而煩躁者大靑龍湯主之是豈非太陽中風亦有脈緊無汗者耶可見風之與寒本不相遠但風邪淺而寒邪深耳淺屬陽而深屬陰耳且近見外感寒邪者率皆傷寒發熱脈緊無汗等症至於中風一證謂其脈緩有汗而復發熱者其病本不多見卽有之亦必外因者少而內因者多也倘學者以風寒二字及麻黃桂枝二湯必欲分其陰陽同異而執以爲辭則失之遠矣本門前卷有風寒辨宜幷察之
論今時皆合病幷病二十五
余究心傷寒已久初見合病幷病之說殊有不明而今始悉之夫所謂合病者乃二陽三陽同病病之相合者也幷病者如太陽先病不解又幷入陽明少陽之類也觀仲景曰二陽幷病太陽初得病時發其汗汗先出不徹因轉屬陽明若太陽病證不罷者不可下按此云轉屬陽明則自太陽而來可知也云太陽病證不罷則二經皆病可知也凡幷病者由淺而深由此而彼勢使之必然也此合病幷病之義而不知者皆以此爲罕見之證又豈知今時之病則皆合病幷病耳何以見之蓋自余臨證以來凡診傷寒初未見有單經挨次相傳者亦未見有表症悉罷止存裏症者若欲依經如式求證則未見有如式之病而方治可相符者所以令人致疑愈難下手是不知合病幷病之義耳今列其大略如下
一合病者乃兩經三經同病也如初起發熱惡寒頭痛者此太陽之證而更兼不眠卽太陽陽明合病也若兼嘔惡卽太陽少陽合病也若發熱不眠嘔惡者卽陽明少陽合病也若三者俱全便是三陽合病三陽合病者其病必甚
一三陽與三陰本無合病蓋三陽爲表三陰爲裏若表裏同病卽兩感也故凡有陰陽俱病者必以漸相傳而至皆幷病耳此亦勢所必至非合病兩感之謂
一幷病與合病不同合病者彼此齊病也幷病者一經先病然後漸及他經而皆病也如太陽先病發熱頭痛而後見目痛鼻乾不眠等症者此太陽幷於陽明也或後見耳聾脇痛嘔而口苦等症者此太陽幷於少陽也或後見腹滿嗌乾等症者此太陽幷於太陰也或後見舌乾口燥等症者此太陽幷於少陰也或後見煩滿囊縮等症者此太陽幷於厥陰也若陽明幷於三陰者必鼻乾不眠而兼三陰之症少陽幷於三陰者必耳聾嘔苦而兼三陰之症陰證雖見於裏而陽證仍留於表故謂之幷凡患傷寒而始終熱有不退者皆表邪之未解耳但得正汗一透則表裏皆愈豈非陰陽相幷之病乎今之傷寒率多幷病若明此理則自有頭緒矣治此之法凡幷病在三陽者自當解三陽之表如邪在太陽者當知爲陽中之表治宜輕淸邪在陽明者當知爲陽中之裏治宜厚重邪在少陽者當知爲陽中之樞治宜和解此雖解表之大法然余仍有心法詳載新方八略中故或宜溫散或宜凉散或宜平散或宜補中而散是又於陰陽交錯之理有不可不參合而酌用者皆治表之法也至於病入三陰本爲在裏如太陰爲陰中之陽治宜微溫少陰爲陰中之樞治宜半溫厥陰爲陰中之陰治宜大溫此陰證之治略也然病雖在陰而有兼三陽之幷病者或其邪熱已甚則自宜淸火或其表尙未解則仍當散邪蓋邪自外入則外爲病本拔去其本則裏病自無不愈者此所以解表卽能和中也若表邪不甚而裏證爲急又當先救其裏蓋表裏之氣本自相關惟表不解所以裏病日增惟裏不和所以表邪不散此所以治裏亦能解表也但宜表宜裏或此或彼之間則自有緩急先後一定不易之道而非可以疑似出入者要在乎知病之藪而獨見其必勝之機耳此又陰陽幷病之治略也惟是病旣在陰必關於臟臟氣爲人之根本而死生係之故凡診陰證者必當細察其虛實而補瀉寒熱弗至倒施則今時之治要莫切乎此矣
治法二十六
凡治傷寒不必拘於日數但見表症卽當治表但見裏症卽當治裏因症辨經隨經施治乃爲良法若表邪未解卽日數雖多但有表症而脈見緊數者仍當解散不可攻裏也若表邪已輕卽日數雖少但有裏症而脈見沈實者卽當攻裏不可發表也然此二者一曰發表一曰攻裏皆以邪實者爲言也其有脈氣不足形氣不足者則不可言發言攻而當從乎補矣但補有輕重或宜兼補或宜全補則在乎明而慧者之用之如法耳
一傷寒但見發熱惡寒脈緊數無汗頭項痛腰脊强或肢體痠軟者便是表證不拘日數多寡卽當解散但於陰陽虛實不可不預辨也而於後開汗散方中擇宜用之
一傷寒但見往來寒熱脇痛口苦而嘔或漸覺耳聾脈見弦數者卽少陽經半表半裏之證治宜和解以新方諸柴胡飮及小柴胡湯之類酌宜用之然少陽之治有三禁曰不可汗吐下也
一傷寒如頭痛發熱惡寒表症之類悉除反見怕熱躁渴譫語揭去衣被揚手擲足斑黃發狂或潮熱自汗大便不通小便短赤或胸腹脹滿疼痛或上氣喘促脈實有力者卽是傳裏之熱證不拘日數多少卽當淸裏如果實邪內結不得宣通此必大爲滌蕩庶使裏通而表亦通也然必其胸腹脹滿腸胃燥結而大滿大實堅者乃可攻之故法曰痞滿燥實堅五者具而後可下又曰下不嫌遲蓋恐內不實而誤攻之則必致不救矣
一凡治傷寒如時寒火衰內無熱邪而表不解者宜以辛溫熱劑散之時熱火盛而表不解者宜以辛甘凉劑散之時氣皆平而表不解者宜以辛甘平劑散之此解散之要法也蓋人在氣交之中隨氣而化天地之氣寒則宜辛熱天地之氣熱則宜辛凉經文旣以冬爲傷寒春爲溫病夏爲暑病名旣因時而易則方亦不容不隨時而更也第以凉散之法當知所辨必其表裏俱有熱證方可兼用淸凉若身表雖熱而內無熱證者此以表邪未解因寒而爲熱也不可妄用凉藥蓋恐表寒未除而內寒復至以寒遇寒則凝結不解必將愈甚經曰發表不遠熱正此之謂也且舍時從症尤爲治傷寒緊要之法此又不可不知常變
一凡暑熱盛行瘟疫大起焦渴斑黃臟腑如火此則或用寒肅以淸其裏或用寒散以救其表但當察表裏而酌緩急之宜也
論虛邪治法二十七
凡傷寒治法在表者宜散在裏者宜攻此大則也然傷寒死生之機則全在虛實二字夫邪之所湊其氣必虛故傷寒爲患多係承虛而入者時醫不察虛實但見傷寒則動曰傷寒無補法任意攻邪殊不知可攻而愈者原非虛證正旣不虛邪自不能害之及其經盡氣復自然病退故治之亦愈不治亦愈此實邪之無足慮也惟是挾虛傷寒則最爲可畏使不知固本禦侮之策而肆意攻邪但施孤注則凡攻散之劑未有不先入於胃而後達於經邪氣未相及而胃氣先被傷矣卽不盡脫能無更虛元氣更虛邪將更入虛而再攻不死何待是以凡患傷寒而死者必由元氣之先敗此則擧世之通弊也故凡臨證者但見脈弱無神耳聾手顫神倦氣怯畏寒喜暗言語輕微顔色靑白諸形症不足等候便當思顧元氣若形氣本虛而過散其表必至亡陽臟氣本虛而誤攻其內必至亡陰犯者必死卽如元氣半虛而邪方盛者亦當權其輕重而兼補以散庶得其宜若元氣大虛則邪氣雖盛亦不可攻必當詳察陰陽峻補中氣如平居偶感陰寒邪未深入但見發熱身痛脈數不洪內無火症素稟不足者卽當用理陰煎加柴胡或加麻黃連進一二服其效如神此常用第一方也此外諸證如虛在陽分則當以四柴胡飮補中益氣湯或八珍湯理中湯溫胃飮之類此溫中自能發散之治也若虛在陰分而液涸水虧不能作汗則當用補陰益氣煎三柴胡飮或三陰煎左歸飮之類此壯水制陽精化爲氣之治也若陰盛格陽眞寒假熱者則當以右歸飮崔氏八味丸料之類此引火歸原之治也其有陰盛陽衰之證身雖發熱而畏寒不已或嘔惡或泄瀉或背凉如水或手足厥冷是皆陽虛之極必用大溫中飮或理陰煎不可疑也若果邪火熱甚而水枯乾涸者或用凉水漸解其熱表未解而固閉者或兼微解漸去其寒若邪實正虛原有主客不敵之勢使但能保定根本不令決裂則邪將不戰而自解此中大有玄妙余常藉此而存活者五十年來若干人矣謹書之以爲普濟者之則
補中亦能散表二十八
夫補者所以補中何以亦能散表蓋陽虛者卽氣虛也氣虛於中安能達表非補其氣肌能解乎凡脈之微弱無力或兩寸短小而多寒者卽其證也此陽虛傷寒也陰虛者卽血虛也血虛於裏安能化液非補其精汗能生乎凡脈之浮芤不實或兩尺無根而多熱者卽其證也此陰虛傷寒也然補則補矣仍當酌其劑量譬之飮酒者能飮一勺而與一升宜乎其至於困也使能飮一斗而與一合其眞蚍蜉之撼大樹耳
寒中亦能散表二十九
夫寒中者所以淸火何以亦能散表蓋陽亢陰衰者卽水虧火盛也水涸於經安能作汗譬之乾鍋赤裂潤自何來但加以水則鬱蒸沛然而氣化四達夫汗自水生亦猶是也如前論言補陽補陰者宜助精氣也此論言以水濟火者宜用寒凉也蓋補者補中之不足濟者制火之有餘凡此均能解表其功若一而宜寒宜煖其用不侔是有不可不辨
傷寒三表法三十
傷寒者危病也治傷寒者難事也所以難者亦惟其理有不明而不得其要耳所謂要者亦惟正氣邪氣二者之辨而已使能知正氣之虛實邪氣之淺深則盡之矣夫寒邪外感無非由表而入裏由表而入者亦必由表而出之故凡患傷寒者必須得汗而後解但正勝邪者邪入必淺此元氣之强者也邪勝正者其入必深此元氣之弱者也邪有淺深則表散有異正有虛實則攻補有異此三表之法所不容不道也何爲三表蓋邪淺者逐之於藩籬散在皮毛也漸深者逐之於戶牖散在筋骨也深入者逐之於堂室散在臟腑也故淺而實者宜直散直散者直逐之無難也虛而深者宜托散托散者但强其主而邪無不散也今姑擧其略如麻黃湯桂枝湯蔘蘇飮羌活湯麻桂飮之類皆單逐外邪肌表之散劑也又如小柴胡湯補中益氣湯三柴胡飮四柴胡飮之類皆兼顧邪正經絡之散劑也再如理陰煎大溫中飮六味回陽飮十全大補湯之類皆建中逐邪臟腑之散劑也嗚呼以散藥而散於肌表經絡者誰不知之惟散於臟腑則知者少矣以散爲散者誰不知之惟不散之散則玄之又玄矣余因古人之未及故特吐其散邪之精義有如此
傷寒無補法辨三十一
按傷寒一症惟元氣虛者爲最重虛而不補何以挽回奈何近代醫流咸謂傷寒無補法此一言者古無是說而今之庸輩動以爲言遂致老幼相傳確然深信其爲害也不可勝紀玆第以一歲之事言之如萬曆乙巳歲都下瘟疫盛行凡涉年衰及內傷不足者余卽用大溫大補兼散之劑得以全活者數十餘人使此輩不幸而遭庸手則萬無一免者矣卽余一人於一年之中所遇若此其如歲月之長海字之廣凡爲無補所殺者固可勝量哉
余痛夫枉者之非命因遍求經傳則幷無傷寒無補法之例必求其由則惟陶節菴有云傷寒汗吐下後不可便用蔘芪大補使邪氣得補而熱愈盛所謂治傷寒無補法也此一說者蓋亦本於孫眞人之言云服承氣湯得痢瘥愼不中補也此其意謂因攻而愈者本爲實邪故不宜妄用補藥復助其邪耳初非謂虛證亦不宜補也此外則有最庸最拙爲萬世之害者莫如李子建之傷寒十勸今後世謬傳實基於此故余於前論直叱其非幷詳考仲景傷寒論及諸賢之成法以申明其義焉矧今人之患傷寒者惟勞倦內傷七情挾虛之類十居七八傳誦傷寒無補者十有八九以挾虛之七八當無補之八九果能堪乎而不知以直攻而死者皆挾虛之輩也此在衆人則以傳聞之訛無怪其生疑畏至若名列醫家而亦曰傷寒無補法何其庸妄無知毫不自反誤人非淺誠可醜可恨者也其有尤甚者則本來無術偏能惑人但逢時病則必曰寒邪未散何可用補若將邪氣補住譬之關門趕賊若此一言又不知出自何典亂道異端尤可恨也此外又有一輩曰若據此脈症誠然虛矣本當從補但其邪氣未淨猶宜緩之姑俟淸楚方可用也是豈知正不能復則邪必日深焉能淸楚元陽不支則變生呼吸安可再遲此不知死活之流也又有一輩曰此本虛證如何不補速當用人蔘七八分但以靑陳之類監制用之自然無害是豈知有補之名無補之實些須兒戲何濟安危而尙可以一消一補自掣其肘乎此不知輕重之徒也卽或有出奇言補者亦必見勢在垂危然後曰快補快補夫馬到臨涯收韁已晩補而無濟必又曰傷寒用蔘者無不死是傷寒無補之說益堅而衆人之惑益不可破雖有儀秦不能辯也余目睹其受害於此者蓋不可勝紀矣心切悲之不得不辯
夫傷寒之邪本皆自外而入而病有淺深輕重之不同者亦總由主氣之有强弱耳故凡主强者雖感亦輕以邪氣不能深入也主弱者雖輕必重以中虛不能自固也此其一表一裏邪正相爲勝負正勝則生邪勝則死倘以邪實正虛而不知固本將何以望其不敗乎矧治虛治實本自不同補以治虛非以治實何爲補住寒邪補以補中非以補外何謂關門趕賊卽曰强寇登堂矣凡主弱者避之且不暇尙敢關門乎旣能關門主尙强也賊聞主强必然退遁不遁卽成擒矣謂之捉賊又何不可夫病情人事理則相同未有正勝而邪不却者故主進一分則賊退一步謂之內托謂之逐邪又何不可而顧謂之關門耶矧如仲景之用小柴胡湯以人蔘柴胡幷用東垣之用補中益氣湯以蔘朮升柴幷用蓋一以散邪一以固本此自逐中有固固中有逐又豈皆補住關門之謂乎甚矣一言之害殺命無窮庸醫之庸莫此爲甚余不能以口遍傳故特爲此辯使有能廣余之說以活人一命者必勝念彌陀經多多矣
徐東皐曰漢張仲景著傷寒論專以外傷爲法其中顧盼脾胃元氣之秘世醫鮮有知之者觀其少陽證小柴胡湯用人蔘則防邪氣之入三陰或恐脾胃稍虛邪承而入必用人蔘甘草固脾胃以充中氣是外傷未嘗不內因也卽如理中湯附子湯黃連湯炙甘草湯吳茱萸湯茯苓四逆湯桂枝人蔘湯人蔘敗毒散人蔘白虎湯陽毒升麻湯大建中湯等未嘗不用蔘朮以治外感可見仲景公之立方神化莫測或者謂外傷是其所長而內傷非所知也此誠不知公者也何今世之醫不識元氣之旨惟見王綸雜著戒用人蔘之謬說執泥不移樂用苦寒攻病之標致誤蒼生死於非命抑何限耶間有病家疑信相半兩弗之從但不速其死耳直以因循俟其元氣自盡終莫之救而斃者可謂知乎況斯世斯時人物劇繁稟氣益薄兼之勞役名利之場甚至蹈水火而不知恤耽酒色以竭其眞不謂內傷元氣吾弗信也觀其雜病稍用攻擊而脾胃遂傷甚則絶穀而死者可以類推矣
病宜速治三十二
凡人有感冒外邪者當不時卽治速爲調理若猶豫隱忍數日乃說致使邪氣入深則難爲力矣惟小兒女子則爲尤甚凡傷寒之病皆自風寒得之邪氣在表未有溫覆而不消散者若待入裏必致延久一人不愈而親屬之切近者日就其氣氣從鼻入必將傳染此其病之微甚亦在乎治之遲早耳故凡作湯液不可避晨夜覺病須臾卽宜速治則易愈矣仲景曰凡發汗溫服湯藥其方雖言日三服若病劇不解當促之可半日中盡三服卽速治之意也其或藥病稍見不投但有所覺便可改易若其勢重當一日一夜晬時觀之一劑未退卽當復進一劑最難者不過三劑必當汗解其有汗不得出者卽凶候也
景岳全書卷之八須集傷寒典中
溫病暑病三十三
溫病·暑病之作本由冬時寒毒內藏故至春發爲溫病至夏發爲暑病此以寒毒所化故總謂之傷寒仲景曰發熱不惡寒而渴者溫病也暑病則尤甚矣蓋暑病者卽熱病也是雖與寒證不同然亦因時而名非謂其病必皆熱也此外如夏月中暑者亦謂之暑病則又非寒毒蓄留之證在仲景則名之爲中暍義詳暑證門所當參閱
一溫病·暑病之治宜從凉散固其然也然必表裏俱有熱症方可治用淸凉若値四時寒邪客勝感冒不正之氣表邪未解雖外熱如火而內無熱症可據者不得以溫·暑之名執以爲熱而槪用凉藥
一冬有非時之煖或君·相客熱之令而病熱者名曰冬溫此與冬月正傷寒大異法宜凉解此舍時從證也若夏月有寒者其宜溫亦然
素問刺志論曰氣盛身寒得之傷寒氣虛身熱得之傷暑傷寒論曰脈盛身寒得之傷寒脈虛身熱得之傷暑此二論之言傷寒·傷暑者非卽溫病·暑病之謂蓋單指夏月感觸時氣者所當辨其爲寒·爲暑而寒則宜溫暑則宜淸也身寒者言受寒憎寒身熱者言受熱發熱非曰身冷者方是傷寒身熱者乃是傷暑也但此二論則一曰氣盛·氣虛一曰脈盛·脈虛詞若異而理則一也故凡察氣者當在形色察脈者當在本元合而觀之則見理精矣
發斑三十四
發斑症輕則如疹子重則如錦紋其致此之由雖分數種然總由寒毒不解而然如當汗不汗則表邪不解當下不下則裏邪不解當淸不淸則火盛不解當補不補則無力不解或下之太早則邪陷不解或以陽證誤用溫補則陽亢不解或以陰證誤用寒凉則陰凝不解凡邪毒不解則直入陰分鬱而成熱乃致液涸血枯斑見肌表此實毒邪固結營衛俱劇之證也但斑有微·甚勢有重·輕輕者細如蚊迹或先紅而後黃重者成粒成片或先紅而後赤輕者只在四肢重者乃見胸腹輕者色淡而隱重者色紫而顯若見黑斑或大便自利或短氣或二便不通則十死九矣凡病傷寒而汗·下·溫·淸俱不能解及足冷·耳聾煩悶·咳嘔者便是發斑之候
一成無己曰大熱則傷血熱不散裏實表虛熱邪承虛出於皮膚而爲斑也愼不可發汗若汗之重令開泄更增斑爛也自後諸家所述皆同此說予則以爲不然蓋凡傷寒之邪本自外而入深入不解則又自內而出此其表裏相承勢所必至原非表虛證也但使內外通達則邪必由表而解矣卽如犀角地黃湯乃治斑之要藥人知此湯但能凉血淸毒而不知此湯善於解表散邪若用之得宜則必通身大汗熱邪頓解何爲不可汗耶由此言之則凡脈數·無汗表證俱在者必須仍從解散
一凡治發斑須察表裏如瘟疫不解熱入血室舌焦·煩熱發斑者犀角地黃湯內外俱熱陽明狂躁·大渴發斑者白虎湯或加人蔘陽毒赤斑狂言·見血者陽毒升麻湯疫癘發斑大熱而燥者三黃石膏湯火鬱於經寒邪不解脈仍滑數而發斑者一柴胡飮陽明外邪陽毒不解者升麻湯脾腎本虛外邪不解而發斑者五柴胡飮陽明表邪不解溫熱發斑者柴胡白虎煎溫熱毒盛咽痛發斑者玄參升麻湯陰虛水虧血熱發斑者玉女煎陰虛血燥大熱·大渴發斑者歸葛飮內虛外實陰盛格陽發斑者大溫中飮太陽陽明惡熱·大便秘結邪毒在腑發斑者調胃承氣湯
一凡本非陽證妄用寒凉者每令泄瀉邪陷不解予常用大溫中飮·理陰煎之類解寒托邪始得大汗汗後邪達多有見赤斑·風餠隨汗而出隨出隨沒頃刻卽愈活者多人矣凡寒毒爲斑卽此可見使內托無力則此毒終無出期日深日甚難乎免矣此理甚微不可不察
發黃三十五
凡發黃·黃疸等症多由濕熱如小水不利或黃或赤或小腹脹滿不痛或大便實而渴甚脈來沈實有力皆濕熱之證輕則茵陳五苓散重則茵陳蒿湯分利小便淸血瀉火則黃自退矣然黃有陰證及諸治法俱詳黃疸門宜參用之
仲景曰太陽病脈浮而動數頭痛發熱微盜汗出而反惡寒者表未解也醫反下之則爲結胸若不結胸但頭汗出小便不利身必發黃也曰陽明病無汗小便不利心中懊憹者身必發黃曰陽明病發熱汗出者此爲熱越不能發黃也但頭汗出身無汗際頸而還小便不利渴飮水漿者此爲瘀熱在裏身必發黃茵陳蒿湯主之曰傷寒脈浮而緩手足自溫者繫在太陰身當發黃若小便自利者不能發黃至七八日大便硬者爲陽明病也曰傷寒發汗已身目爲黃所以然者以寒濕在裏不解故也以爲不可下也於寒濕中求之曰傷寒身黃發熱者梔子蘗皮湯主之
孫眞人曰黃疸脈浮者當以汗解之宜桂枝加黃芪湯
發狂三十六
傷寒發狂本陽明實熱之病然復有如狂症者雖似狂而實非狂此中虛實相反最宜詳辨不可忽也凡實熱之狂本屬陽明蓋陽明爲多氣多血之經陽邪傳入胃府熱結不解因而發狂內經陽明脈解篇曰胃者土也故聞木音而驚者土惡木也其惡火者熱甚則惡火也其惡人者以陽明厥則喘而惋惋則惡人也其病甚則棄衣而走登高而歌或數日不食或踰垣上屋者以四肢爲諸陽之本陽盛則四肢實實則能登高也其棄衣而走者以熱盛於身也其妄言罵詈不避親疎而歌者以陽盛爲邪也又曰陰不勝其陽則脈流薄疾幷乃狂又曰邪入於陽則狂是皆以陽明熱邪上承心肺故令神志昏亂若此此陽狂也然傷寒病至發狂是爲邪熱已極使非峻逐火邪則不能已故但察其大便硬結或腹滿而堅有可攻之症則宜以大小承氣或凉膈散·六一順氣湯之類下之可也如無脹滿·實堅等症而惟胃火致然者則但以白虎湯·抽薪飮之類泄去火邪其病自愈
一如狂症本非實熱發狂其證亦有輕重如仲景曰太陽病不解熱結膀胱其人如狂其外症不解者尙未可攻當先解外外已解但少腹急結者乃可攻之宜桃仁承氣湯又曰太陽病六七日表症仍在脈微而沈反不結胸其人如狂者以熱在下焦少腹當硬滿小便自利者下其血乃愈抵當湯主之按此二條以太陽熱邪不解隨經入腑但未至發狂故曰如狂此以熱搏血分畜聚下焦故宜下也
一近見傷寒家則別有如狂之症古人所未及言者蓋或由失志而病其病在心也或由悲憂而病其病在肺也或由失精而病其病在腎也或由勞倦思慮而病其病在肝脾也此其本病已傷於內而寒邪復感於外則病必隨邪而起矣其症如狂亦所謂虛狂也而虛狂之證必外無黃赤之色·剛暴之氣內無胸腹之結·滑實之脈雖或不時躁擾而禁之則止口多妄誕而聲息不壯或眼見虛空或驚惶不定察其上則口無焦渴察其下則便無硬結是皆精氣受傷神魂不守之證此與陽極爲狂者反如氷炭而時醫不能察但見錯亂便謂陽狂妄行攻瀉必致殺人凡治此者須辨陰陽其有虛而挾邪者邪在陽分則宜補中益氣湯之類邪在陰分則宜補陰益氣煎之類虛而無邪者在陽分則宜四君·八珍·十全大補湯·大補元煎之類在陰分則宜四物·六味·左歸飮·一陰煎之類陰虛挾火者宜加減一陰煎·二陰煎之類陽虛挾寒者宜理中湯·回陽飮·八味湯·右歸飮之類此方治之宜大略如此而變證之異則有言不能傳者能知意在言表則知所未言矣
一凡身有微熱或面赤戴陽或煩躁不寧欲坐臥於泥水中然脈則微弱無力此陰證似陽也名爲陰躁蓋以陽虛於下則氣不歸原故浮散於上而發躁如狂速當溫補其下命門煖則火有所歸而病當自愈若醫不識此而誤用寒凉者必死
一發狂下利譫語者不治狂言反目直視者爲腎絶死汗出後輒復熱狂言不食者死
風濕三十七
仲景論曰太陽病關節疼痛而煩脈沈而細者此名濕痺其人小便不利大便反快但當利其小便曰濕家之爲病一身盡痛發熱身色如熏黃濕家其人但頭汗出背强欲得被覆向火若下之早則噦胸滿小便不利舌上如胎者以丹田有熱胸中有寒渴欲得水而不能飮口燥煩也濕家下之額上汗出微喘小便不利者死利下不止者亦死
論曰風濕相搏一身盡疼痛法當汗出而解値天陰雨不止醫云此可發汗汗之病不愈者何也曰發其汗汗大出者但風氣去濕氣在是故不愈也若治風濕者發其汗但微微似欲汗出者風濕俱去也濕家病身上疼痛發熱面黃而喘頭痛鼻塞而煩其脈大自能飮食腹中和無病病在頭中寒濕故鼻塞內藥鼻中則愈病者一身盡疼發熱日晡所劇者此名風濕此病傷於汗出當風或久傷取冷所致也
論曰傷寒八九日風濕相搏身體疼煩不能自轉側不嘔·不渴脈浮虛而濇者桂枝附子湯主之若其人大便硬小便自利者桂枝湯去桂加白朮主之風濕相搏骨節煩疼掣痛不得屈伸近之則痛劇汗出短氣小便不利惡風不欲去衣或身微腫者甘草附子湯主之
結胸三十八
仲景曰病有結胸其狀何如答曰按之痛寸脈浮關脈沈名曰結胸也曰病發於陽而反下之熱入因作結胸病發於陰而反下之因作痞所以成結胸者以下之太早故也曰結胸脈浮大者不可下下之卽死曰結胸症悉具煩躁者亦死
論曰太陽病脈浮而動數頭痛發熱微盜汗出而反惡寒者表未解也醫反下之胃中空虛陽氣內陷心下因硬而爲結胸大陷胸湯主之曰太陽病重發汗而復下之不大便五六日舌上燥而渴日晡所小有潮熱從心下至少腹硬滿而痛不可近者大陷胸湯主之按此二條皆言太陽表症未解因誤下之而成結胸也
論曰傷寒五六日嘔而發熱者此柴胡湯證具而以他藥下之其柴胡證仍在者當復與柴胡湯必蒸蒸而振却發熱汗出而解若心下滿而硬痛者此爲結胸也大陷胸湯主之但滿而不痛者此爲痞柴胡不中與之宜半夏瀉心湯按此一條以少陽表症未解因誤下之而爲結胸也
論曰太陽少陽幷病而反下之成結胸心下硬下利不止水漿不入其人煩心按此一條以太陽少陽幷病二經表邪未解亦因誤下而成結胸也
論曰陽明病心下硬滿者不可攻之攻之利遂不止者死利止者愈按此一條謂陽明邪氣入府者必腹滿便結今惟心下硬以邪氣尙淺未全入府故不可攻此雖非結胸而實亦結胸之類蓋不由誤下而因陽明之邪漸深也
論曰傷寒六七日結胸熱實脈沈而緊心下痛按之石硬者大陷胸湯主之按此一條不云下早而云熱實其於六七日脈沈緊而心下硬痛者此傷寒傳裏之實邪有不因誤下而成結胸者乃傷寒之本病也
愚按結胸一症觀傷寒論所載如前數條凡太陽表邪未解而誤下者成結胸少陽證亦然太陽少陽幷病者亦然此不當下而誤下之以致臟氣空虛外邪承虛內陷結於胸膈之間是皆因下而結者也又曰傷寒六七日結胸熱實脈沈而緊心下痛按之石硬者此不因下而邪實漸深結聚於胸者也然則結胸一症有因誤下而成者有不因下而由於本病者觀近代傷寒諸書云未經下者非結胸也豈不謬哉
一結胸症觀仲景所言惟太陽·少陽二經誤下者有之而陽明一經獨無言及者何也蓋凡病入陽明胃腑已實故可下之而無害也然又曰陽明病心下硬滿者不可攻之攻之利不止者死此豈非陽明在經表證邪未入腑者亦爲不可下乎不惟三陽爲然卽三陰之證其有發熱惡寒表邪未解者切不可下最當愼也
一結胸證治之辨凡心腹脹滿硬痛而手不可近者方是結胸若但滿不痛者此爲痞滿非結胸也凡痞滿之症乃表邪傳至胸中未入於腑此其將入未入猶兼乎表是卽半表半裏之證只宜小柴胡之屬加入枳殼之類治之或以本方對小陷胸湯亦妙今余新方製有柴陳煎及一柴胡飮之類皆可擇而用之也至於結胸之治則仲景俱用大陷胸湯主之然余之見則惟傷寒本病其有不因誤下而實邪傳裏心下硬滿痛連小腹而不可近或燥渴·譫妄大便硬脈來沈實有力者此皆大陷胸湯所正宜也其於太陽·少陽表邪未解因下早而致結胸者此其表邪猶在若再用大陷胸湯是旣因誤下而復下之此則余所未敢不若以痞滿門諸法酌其輕重而從乎雙解以緩治之或外用罨法以解散胸中實邪此余之屢用獲效而最精·最捷者也罨法見新方因類第三十
陰厥·陽厥三十九附臟厥·蛔厥
厥有二症曰陽厥·曰陰厥也陽厥者熱厥也必其先自三陽傳入陰分故其初起必因頭疼發熱自淺入深然後及於三陰變爲四肢逆冷或時乍溫其證必便結·躁煩譫語·發渴不惡寒·反惡熱脈沈有力此以傳經熱證所化外雖手足厥冷內則因於熱邪陽證發厥故爲陽厥乃陽極似陰也其症由邪熱內結或伏陽失下之所致也凡厥微則熱亦微宜四逆散之類厥甚則熱亦甚宜承氣湯之類也陰厥者寒厥也初無三陽傳經實熱等症而眞寒直入三陰則畏寒·厥冷腹痛·吐瀉戰慄·不渴脈沈無力者此陰寒厥逆獨陰無陽也故爲陰厥輕則理中湯重則四逆·回陽等湯主之
成無己曰四逆者四肢不溫也傷寒邪在三陽則手足必熱傳到太陰手足自溫至少陰則邪熱漸深故四肢逆而不溫也及至厥陰則手足厥冷是又甚於逆故用四逆散以散其傳陰之熱證
論曰諸四逆厥者不可下之虛家亦然成無己註曰四逆者四肢不溫也厥者手足冷也甚於四逆也皆陽氣少而陰氣多故不可下虛家亦然金匱玉函曰虛者十補勿一瀉之
論曰凡厥者陰陽氣不相順接便爲厥厥者手足逆冷是也病者手足厥冷言我不結胸小腹滿按之痛者此冷結在膀胱關元也傷寒發熱四日厥反三日復熱四日厥少熱多其病當愈傷寒厥四日熱反三日復厥五日其病爲進寒多熱少陽氣退故爲進也若厥而嘔胸脇煩滿者其後必便血
論曰少陰病下利淸穀裏寒外熱手足厥逆脈微欲絶身反不惡寒其人面赤色或腹痛或乾嘔或咽痛或利止脈不出者通脈四逆湯主之傷寒脈促手足厥逆者可灸之傷寒脈滑而厥者裏有熱也白虎湯主之手足厥寒脈細欲絶者當歸四逆湯主之若其人內有久寒者宜當歸四逆加吳茱萸生薑湯主之大汗出熱不去內拘急四肢疼又下利厥逆而惡寒者四逆湯主之大汗若大下利而厥逆者四逆湯主之病人手足厥冷脈乍緊者邪結在胸中心中滿而煩飢不能食者病在胸中當須吐之宜瓜蒂散傷寒厥而心下悸者宜先治水當服茯苓甘草湯却治其厥不爾水漬入胃必作利也下利淸穀裏寒外熱汗出而厥者通脈四逆湯主之嘔而脈弱小便復利身有微熱見厥者難治四逆湯主之
按陽厥·陰厥其辨如前此先哲之大法也然愚則猶有所辨如陰厥一症旣無陽症·陽脈而病寒若此明是陰證今人但曰中寒者卽其病也然犯此者無幾知此者無難治宜溫中無待辨也惟是陽厥一症則有不得不辨者夫厥由三陽所傳是爲陽厥此固然矣卽以傳經者言之又豈盡無陰證乎故凡病眞陽不足者卽陽中之陰厥也脈弱無神者卽陽中之陰厥也攻伐淸凉太過者卽陽中之陰厥也四肢爲諸陽之本使非有熱結·煩渴·脹實等症而見厥逆者皆由陽氣不足也成無己曰大抵厥逆爲陰所主寒者多矣又曰厥爲陰之盛也故凡屬挾虛傷寒則雖自陽經傳入者是亦陽中之陰厥也陰中之陰者宜溫陽中之陰者果宜凉乎學者勿謂其先有頭疼發熱但自三陽傳至者便爲陽厥而寒因熱用之則爲害不小矣
一臟厥證仲景曰傷寒脈微而厥至七八日膚冷其人躁無暫安時者此爲臟厥臟厥者死陽氣絶也
一蛔厥證仲景曰蛔厥者其人當吐蛔今病者靜而復時煩此爲臟寒蛔上入膈故煩須臾復止得食而嘔又煩者蛔聞食臭出其人當自吐蛔蛔厥者烏梅丸主之成無己曰臟厥者死陽氣絶也蛔厥雖厥而煩吐蛔已則靜不若臟厥而躁無暫安時也病人臟寒胃虛故宜與烏梅丸溫臟安蟲
譫語·鄭聲四十
論曰實則譫語虛則鄭聲此虛實之有不同也夫譫語·鄭聲總由神魂昏亂而語言不正又何以分其虛實但譫語者狂妄之語也鄭聲者不正之聲也譫語爲實實者邪實也如傷寒陽明實熱上承於心心爲熱冒則神魂昏亂而譫妄不休者此實邪也實邪爲病其聲必高其氣必壯其脈必强其色必厲凡登高罵詈狂呼躁擾之類皆是也此之爲病有燥糞在胃而然者有瘀血在臟而然者有火盛熱極而然者有腹脹·便秘·口瘡·咽爛而然者察其果實卽當以三承氣或白虎湯·凉膈散之類治之鄭聲爲虛虛者神虛也如傷寒元神失守爲邪所承神志昏沈而錯亂不正者此虛邪也虛邪爲病其聲必低其氣必短其脈必無力其色必萎悴凡其自言自語喃喃不全或見鬼怪或驚恐不休或問之不應·答之不知之類皆是也此之爲病有因汗亡陽·因下亡陰而然者有焦思·抑鬱竭盡心氣而然者有勞力內傷致損脾腎而然者有日用消耗暗殘中氣而然者凡其或雖起倒而遏之卽止終不若實邪之難制者卽虛邪也察其果虛最忌妄行攻伐少有差謬無不卽死治此者速宜察其精氣辨其陰陽舍其外證救其根本稍遲猶恐不及而況於誤治乎甚至有自利身寒或尋衣撮空面壁啐啐者尤爲逆候蓋譫妄一症最於虛損者不宜有之故凡身有微熱脈見洪滑者生心多煩躁脈見微弱細急而逆冷者死所以證逢虛損而見有譫妄者卽大危之兆不可不加之意也
衄血四十一
雜病衄血責熱在裏傷寒衄血責熱在表論曰傷寒小便淸者知不在裏仍在表也當發其汗若頭痛者必衄宜桂枝湯曰傷寒脈浮緊不發汗因致衄者麻黃湯主之此以傷寒之衄爲其熱不在裏在表而然也然又論曰衄家不可發汗而何以復用桂枝·麻黃等湯蓋衄由乎陰者以陰虛火動也故不宜再汗以亡陰衄由乎陽者以表邪未解也故當用桂枝·麻黃以發散又論曰太陽病脈浮緊發熱身無汗自衄者愈此以表邪欲解不從汗而從血俗人謂之紅汗所以衄後當愈也由此觀之則有因衄而愈者以經通而邪散也有治衄仍當發散者以邪之將解未解而因散其餘邪也治衄之法於斯可見若寒氣不甚而用麻黃·桂枝似屬太剛或易以柴·葛之類自無不可用者其酌之
論曰陽明病口燥但欲漱水不欲嚥者此必衄蓋陽明之脈絡於口鼻今其漱水不欲嚥者以熱在經而裏無熱故當鼻衄也
一有動陰血者又非衄血之謂論曰少陰病但厥無汗而强發之必動其血未知從何道出故或從口鼻或從目出者是名下厥上竭此陰血也乃爲危證
蓄血四十二
傷寒蓄血者以熱結在裏搏於血分留瘀下焦而不行也論曰傷寒有熱少腹滿應小便不利今反利者爲有血也又曰太陽病身黃·脈沈結·少腹硬小便不利者爲無血也小便自利其人如狂者血證諦也大抵熱蓄血分留結下焦則生狂躁論曰熱結膀胱其人如狂者是也然又有陽明證其人喜忘屎雖硬而大便反快其色黑是亦蓄血之證故凡診傷寒但其少腹硬滿而痛便當問其小便若小水自利者知爲蓄血之證蓋小水由於氣化病在血而不在氣故小便利而無恙也血瘀於下者血去則愈其在仲景之法則以抵當湯·抵當丸主之愚謂但以承氣之類加桃仁·紅花以逐之或其兼虛者以玉燭散之類下之則蓄血自去而病無不除矣
成無己曰傷寒衄者以邪氣不得發散壅盛於經逼迫於血因而致衄也蓄血者下焦結聚而不行不散也血菀於上而吐血者謂之薄厥留瘀於下者謂之蓄血此由太陽經瘀熱在裏搏蓄下焦所致論曰太陽病七八日表症仍在脈沈而微反不結胸其人如狂者以熱在下焦少腹當硬滿小便自利者下血乃愈
熱入血室四十三
論曰陽明病下血譫語者此爲熱入血室是兼男女而言也曰婦人中風七八日續得寒熱發作有時經水適斷者此爲熱入血室其血必結故使如瘧狀發作有時小柴胡湯主之曰婦人中風脈遲身凉而症如結胸者當刺期門曰婦人傷寒經水適來晝日了了暮則譫語者無犯胃氣及上二焦必自愈
按血室者卽衝任血海也亦血分也凡血分之病有蓄血者以血因熱結而留蓄不行也有熱入血室者以邪入血分而血亂不調也故血蓄者去之則愈血亂者調之則安調之之法則熱者宜凉陷者宜擧虛者宜滋瘀者宜行邪未散者宜解也然此皆病在下焦故曰無犯胃氣及上二焦必自愈是又不可不察
胸脇腹滿四十四
凡邪氣自表傳裏必先入胸膈以次漸從脇肋而後入胃邪氣入胃乃爲入腑是以胸滿者猶屬表證脇滿則半表半裏也大抵胸脇滿者以邪氣初入於裏氣鬱不行所以生滿尙未停聚爲實故但從和解以小柴胡之屬則可愈矣若果實邪在上留滯不能散者乃可吐之華元化曰四日在胸吐之則愈是因邪已收聚而未及散漫者乃可吐也在仲景用梔子豉湯或瓜蒂散之屬梔子豉湯可吐客熱瓜蒂散可吐實痰其或一時藥有不便余有吐法在新方攻陣中可以代之或卽以和解之藥探而吐之無不可也
一腹滿症按華元化曰傷寒一日在皮二日在膚三日在肌四日在胸五日在腹六日在胃入胃卽爲入腑入腑卽在腹也若腹雖滿而未甚者猶是未全入腑不可攻也然腹滿之症有虛實也有寒熱也不可一槪皆以實論觀金匱要略曰腹滿不減減不足言當下之是不減者爲實滿也又曰腹滿時減復如故此虛寒從下上也當以溫藥和之是或進·或退時或減而時復如故者本非結聚實邪此虛滿也大抵腹滿之症本屬太陰若是陽邪則必咽乾·煩熱脈實有力若是陰邪則必腹滿·吐食畏寒·自利脈息無神可以辨之實熱者可淸·可攻虛寒者宜溫·宜補也
嘔吐·噦症四十五
嘔者有聲無物吐者吐出食物也嘔者有寒·有熱吐則皆因胃寒也凡嘔而發熱煩悶者邪熱爲嘔也嘔而呑酸冷咽涎沫𣲍𣲍者寒邪爲嘔也大抵傷寒表邪將傳裏裏氣相逆則爲嘔是以半表半裏之邪其證多嘔若邪全在表無是證也凡邪在半表半裏者和之·散之氣逆者順之有痰者降之熱者淸之寒者溫之千金云嘔家多服生薑此是嘔家聖藥然嘔家雖有陽明證不可攻之蓋其氣逆在上而邪未入腑本非胃實證也氣逆於上而攻其下下虛則逆氣承之勢必大危若脈微弱者乃爲尤甚
凡傷寒三陽傳畢三陰當受邪矣若其人反能食而不嘔此爲邪不入陰是知邪之傳裏者乃致爲嘔也觀乾薑附子湯證治云不嘔不渴者爲裏無熱十棗湯證治云乾嘔短氣汗出不惡寒者此表解裏未和也卽此觀之則凡嘔者知爲裏證而兼煩渴者方爲內熱也
仲景論曰食穀欲嘔者屬陽明也吳茱萸湯主之得湯反劇者屬上焦也曰少陰病吐利手足厥冷煩躁欲死者吳茱萸湯主之
論曰病人脈數數爲熱當消穀引飮而反吐者此以發汗令陽氣微膈氣虛脈乃數也數爲客熱不能消穀以胃中虛冷故吐也東垣曰邪熱不殺穀故熱邪在胃則不食
論曰陽明病不能食攻其熱必噦所以然者胃中虛冷故也以其人本虛故攻其熱必噦若胃中虛冷不能食者飮水則噦若膈上有寒飮乾嘔者不可吐也急溫之宜四逆湯
論曰傷寒噦而腹滿視其前後知何部不利利之則愈治噦諸法詳呃逆門
勞力感寒四十六
凡因辛苦勞倦而病者多有患頭痛·發熱·惡寒或骨腿痠疼或微渴或無汗·或自汗脈雖浮大而無力亦多緊數此勞力感寒之證卽東垣云內傷證也宜補中益氣湯或補陰益氣煎及五福飮等劑爲良所謂溫能除大熱卽此類也若或邪盛無汗脈見洪數而當和解者卽當用新方散陣諸柴胡飮之類主之
一凡勞力感寒一症人皆以服役辛苦之人爲言而不知凡爲名利所牽有不自揣以致竭盡心力而患傷寒者皆其類也故凡有形勞而神不勞者勞之輕者也若旣勞其神又勞其形內外俱勞則形神俱困斯其甚矣今人之病傷寒者率多此類輕者和解治宜如前重者速宜救本當於後開培補諸方擇而用之庶乎有濟倘不知其所致之由而槪施混治但知攻邪則未有不誤人者矣此卽勞倦內傷之類諸義俱詳本門
虛證四十七
仲景曰陽微則惡寒陰弱則發熱是寒熱之有虛也曰其人本虛是以發戰是戰汗之皆因虛也曰耳聾無聞者陽氣虛也曰面赤戴陽者陰不足也曰無陽不能作汗必身冷而脈遲也曰客熱不能殺穀胃中虛冷也曰病人脈數數爲熱當消穀引食而反吐者此以發汗令陽氣微膈氣虛脈乃數也數爲客熱不能消穀以胃中虛冷故吐也曰虛則鄭聲以言語亂而不正也曰身踡惡寒而利因冷氣而爲厥逆也曰尺中脈微此裏虛須表裏實津液自和便自汗出愈曰脈促厥冷者宜灸以促脈有非因熱也曰頭疼嘔吐之宜溫以頭疼之有屬陰也曰不利而利發熱汗出者有陰無陽也曰少陰脈沈者汗後熱不去而厥利惡寒者皆宜急溫也曰舊有微溏者不可與梔子湯以裏虛而寒在下也曰陽明病不能食攻其熱必噦所以然者胃中虛冷故也飮之水亦噦也曰小便色白者以下焦之虛寒也曰自利不渴者以臟中之無火也曰邪中於陰者必生內慄因表氣虛而裏氣不守也曰發汗過多其人叉手自冒心心下悸而欲得按者亡其陽也曰發汗病不解而反惡寒者虛故也曰脈陰陽俱緊反汗出者亡其陽也
一諸脈有虛證見前卷
一忌汗·下各有虛證見前卷
一表裏五臟各有虛實詳一卷傳忠錄虛實辨中俱當互閱
動氣四十八
論曰諸動氣者不可發汗亦不可下按此動氣一症卽築築然動於臍傍及左乳之下曰虛里者皆其聯絡者也考之難經則以臍之上下左右分心腎肝肺四臟而各列其證在傷寒論所載亦詳成無己曰動氣者臟氣不治正氣內虛也雖諸說如此然皆未盡其要所以今之醫家多不識此爲何症而且疑爲未見此症也余嘗留心察此所見極多蓋動氣之在臍傍者皆本於下焦之陰分凡病關格勞損者多有此症而尤於瘦薄者易見之其動之微者則止於臍傍上下其動之甚者則連及虛里心脇眞若舂舂連續而混身皆振動者此以天一無根故氣不蓄藏而鼓動於下誠眞陰不守大虛之候也何以驗之但察於呼吸飢飽之頃可得其徵凡病此者餒時則動甚飽時則稍緩呼出則動甚吸入則稍緩但虛甚者動必甚虛微者動亦微豈非虛實之明證乎卽在病者雖常覺其振動而無疼無癢尙不知爲何故醫家多不以爲意弗能詳察故不知爲何病此動氣之不明也久矣此動氣之見於虛損者極多而見於傷寒者亦不少也精虛者旣不可汗陰虛者又不可下仲景但言其禁而不言其治然則動氣之治豈無法乎獨於霍亂條中云臍上築者腎氣動也用理中丸去朮加桂四兩以治之此其意在脾腎槪可知也然余之治此則惟直救眞陰以培根本使其氣有所歸無不獲效欲察虛實者最不可忽此一症類經虛里穴下有詳註當幷考之
戰汗四十九
論曰脈浮而緊按之反芤此爲本虛故當戰而汗出也其人本虛是以發戰以其脈浮故當汗出而解若脈浮大而數按之不芤此本不虛故其欲解則但汗出而不發戰也
一戰與慄異戰由乎外慄由乎內也凡傷寒欲解將汗之時若其正氣內實邪不能與之爭則但汗出自不作戰所謂不戰應知體不虛也若其人本虛邪與正爭微者爲振甚則爲戰正勝則戰而汗解矣故凡邪正之爭於外者則爲戰戰其愈者也邪正之爭於內者則爲慄慄其甚者也論曰陰中於邪必內慄也夫戰爲正氣將復慄則邪氣肆强故傷寒六七日有但慄不戰竟成寒逆者多不可救此以正氣中虛陰邪內盛正不勝邪而反爲邪氣所勝凡遇此症使非用大補溫熱之劑及艾灼回陽等法其他焉得而禦之
余嘗治一衰翁年逾七旬陡患傷寒初起卽用溫補調理至十日之外正氣將復忽爾作戰自旦至辰不能得汗寒慄危甚告急於余余用六味回陽飮入人蔘一兩薑附各三錢使之煎服下咽少頃卽大汗如浴時將及午而浸汗不收身冷如脫鼻息幾無復以告余余令以前藥復煎與之告者曰先服此藥已大汗不堪今又服此尙堪再汗乎余笑謂曰此中有神非爾所知也急令再進遂汗收神復不旬日而起矣嗚呼發汗用此而收汗復用此無怪乎人之疑之也而不知汗之出與汗之收皆元氣爲之樞機耳故余紀此欲人知閤闢之權不在乎能放能收而在乎所以主之者
頭汗五十
頭汗之症有二一爲邪熱上壅一爲陽氣內脫也蓋頭爲諸陽之會凡傷寒遍身得汗者謂之熱越若身無汗則熱不得越而上蒸陽分故但頭汗出也治熱蒸者可淸可散甚者可下在去其熱而病自愈至若氣脫一證則多以妄下傷陰或剋伐太過或泄瀉不止以致陰竭於下則陽脫於上小水不通而上見頭汗則大危矣
論曰傷寒五六日頭出汗微惡寒手足冷心下滿口不欲食大便難脈細者此爲陽微結乃半在裏半在外也脈雖沈緊不得爲少陰病所以然者陰不得有汗今頭汗出故知非少陰也可與小柴胡湯得屎而解曰傷寒五六日已發汗而復下之胸脇滿微結小便不利渴而不嘔但頭汗出往來寒熱心煩者此爲未解也柴胡桂枝乾薑湯主之
論曰傷寒十餘日但結胸無大熱者此爲水結在胸脇也但頭汗出者大陷胸湯主之曰陽明病下血譫語者此爲熱入血室但頭汗出者刺期門隨其實而瀉之濈然汗出則愈
論曰太陽病醫反下之若不結胸但頭汗出餘處無汗際頸而還小便不利身必發黃也曰陽明病但頭汗出小便不利必發黃
論曰濕家下之額上汗出微喘小便不利者死若下利不止者亦死
脈經曰陽氣上出汗見於頭者蓋陽脫也
一頭汗脈緊數有表邪當散者宜小柴胡湯或柴胡桂枝乾薑湯及新方諸柴胡飮俱可酌用若有火邪脈洪滑內多煩熱頭汗當淸者宜人蔘白虎湯益元散之類主之若水結胸心下滿頭汗出者或大陷胸湯或小半夏茯苓湯若便結腹脹疼痛頭汗者宜承氣湯若諸虛泄瀉陽脫頭汗者宜速用獨蔘湯或大補元煎六味回陽飮等作急救之庶可保全
吐蛔五十一
凡治傷寒若見吐蛔者雖有大熱忌用凉藥犯之必死蓋胃中有寒陽氣弱極則蛔逆而上此大凶之兆也急用炮薑理中湯一服加烏梅二個花椒一二十粒服後待蛔定然後以小柴胡或補中益氣等劑漸治其餘蓋蛔聞酸則靜見苦則安也仲景曰病人有寒復發汗胃中冷必吐蛔蛔厥症見前三十九
腹痛五十二
陶節菴曰傷寒腹痛有四若遶臍硬痛大便結實煩渴者皆屬燥屎痛急用寒藥下之因食積而痛者治亦同
一若小腹硬痛小水自利大便黑身目黃者屬蓄血痛亦用寒劑加行血藥下盡黑物自愈
一凡傷寒腹中痛甚但將凉水一盞與病者飮而試之若飮水後痛稍可者屬熱痛當用凉藥淸之以上三條皆實熱痛也必脈來沈實有力方是此證若微弱者仍當詳審從緩治之
一若飮水愈加作痛此爲寒痛當用溫藥和之和之不已而或四肢厥冷嘔吐瀉利者急用熱藥救之但須詳脈之有力無力方爲良法
下利五十三
凡雜症下利多責於寒傷寒下利有寒有熱蓋熱邪傳裏則亦有下利之症但寒利最多熱利則僅見耳治者當辨寒熱若誤用之則爲害最大
仲景論曰自利不渴者屬大陰以其臟有寒故也當溫之宜服四逆輩少陰病二三日至四五日腹痛小便不利下利不止便膿血者桃花湯主之少陰病吐利手足厥冷煩躁欲死者吳茱萸湯主之少陰病下利白通湯主之少陰病二三日不已至四五日腹痛小便不利四肢沈重疼痛自下利者此爲有水氣其人或咳或小便利或下利或嘔者眞武湯主之少陰病下利淸穀裏寒外熱手足厥逆脈微欲絶身反不惡寒其人面色赤或腹痛或乾嘔或咽痛或利止脈不出者四逆湯主之大汗出熱不去內拘急四肢疼下利厥逆而惡寒者四逆湯主之下利淸穀不可攻表汗出必脹滿
按此諸論乃皆言寒利之當溫也如所云手足厥逆惡寒腹痛脈微欲絶下利淸穀之類此固陰寒之甚者也其於疑似之間則猶有眞辨凡傷寒下利由熱邪者必有煩躁大熱酷欲冷水等症亦必有洪滑强盛數實等脈如果表裏俱熱方可作火證論治若其脈雖數而無力外雖身熱而不惡熱內雖渴而不喜冷此其內本不熱而病爲下利者悉屬虛寒治宜四逆湯理中湯溫胃飮胃關煎五苓散之類酌用可也或表裏寒邪俱甚則當以麻桂飮相兼用之爲最妥若以寒利作熱利妄用寒凉再損胃氣則無有不死
論曰下利腹脹滿身體疼痛者先溫其裏乃攻其表溫裏四逆湯攻表桂枝湯
按此一條乃言表裏俱病而下利者雖有表證所急在裏蓋裏有不實則表邪愈陷卽欲表之而中氣無力亦不能散故凡見下利中虛者速當先溫其裏裏實氣强則表邪自解溫中可以散寒卽此謂也
論曰熱利下重者白頭翁湯主之下利脈數欲飮水者以有熱故也白頭翁湯主之少陰病下利六七日咳而嘔渴心煩不得眠者猪苓湯主之
按此三條乃言熱利之當淸也但旣云脈數又欲飮水是誠熱矣然寒邪在表脈無不數但數而有力者爲陽證數而無力者卽陰證矣瀉利亡津無有不渴但渴欲飮水愈多愈快者爲陽證若口雖欲水而腹不欲嚥者卽非陽證矣此外如渴欲茶湯者乃瀉渴之當然也不得悉認爲熱證一凡傷寒表邪未解脈實滑數喜冷氣壯內外俱熱而下利者宜柴芩煎主之
論曰少陰病自利淸水色純靑心下必痛口乾燥者急下之宜大承氣湯下利三部脈皆平按之心下硬者急下之宜大承氣湯下利譫語者有燥屎也宜小承氣湯
按此三條乃言下利之當攻者也凡傷寒下利者本非陽明實邪不當譫語今旣譫語故知有燥屎當去也又若少陰下利心下有痛有硬者必有所積故亦當下
一凡自利家身凉脈小者爲順身熱脈大者爲逆此以外無表症而病之在臟者言也下利日十餘行脈反實者死發熱下利至甚厥不止者死直視譫語下利者死下利無脈手足厥冷灸之不溫脈不還者死少陰病自利煩躁不得臥寐者死大抵下利一症爲脫氣至急五奪之中惟此爲甚金匱要略曰六腑氣絶於外者手足寒五臟氣絶於內者利下不禁臟氣旣脫不能治也
協熱下利五十四
仲景曰若不宜下而便攻之內虛熱入協熱遂利煩躁諸變不可勝數輕者困篤重者必死矣太陽病二三日不能臥反下之若利止必作結胸未止者四日復下之此作協熱利也太陽病外症未除而數下之遂協熱而利利下不止心下痞硬表裏不解者桂枝人蔘湯主之陽明少陽合病若脈數不解而下不止必協熱而便膿血也
按此四條乃皆言表證未除而誤下之因致外熱未退內復作利故云協熱下利此一熱字乃言表熱也非言內熱也夫協者協同之協非挾藏之挾卽表裏俱病之謂故治此者止有桂枝人蔘湯一方其義顯然可見卽如成無己明理論曰表邪傳裏裏虛協熱則利乃亦以表邪爲言也奈何後學不明此義止因協熱二字每每以表作裏以寒作熱但見作利者無論表裏虛實卽認爲內熱便云協熱下利且近有不必誤下而妄用芩連治表熱者表證得寒熱愈不退乃致下利或脾胃素弱逢寒卽泄者皆是此證旣見下利益云協熱其謬孰甚獨不觀仲景桂枝人蔘湯豈治內熱之劑乎寒熱倒施殺人多矣予因特表於此
小便五十五
凡傷寒小便淸者病不在裏仍在表也當解表發汗小便利者病不在氣分而在血分以小水由於氣化也
陽盛則欲衄陰虛小便難
凡病傷寒而小水利者多吉以內邪不甚也
仲景曰陽明病汗出多而渴者不可與猪苓湯以汗多必胃燥故不可復利小水也
論曰濕家之爲病一身盡痛發熱身色如熏黃其人但頭汗出背强欲得被覆向火舌上如胎者以丹田有熱胸中有寒渴欲得水而不能飮此濕痺之候其人小便不利大便反快者但當利其小便
凡傷寒表症未除病在陽分者不可卽利小便蓋走其津液取汗愈難且恐大便乾結也
死證五十六
陶節菴曰凡看傷寒極要識各經中死症死脈須一一理會過免致臨病疑惑但見死症便當以脈參之如果有疑切莫下藥雖至親俛懇亦不可治倘有差失咎將歸於己矣
一脈浮而洪身汗如油喘而不休水漿不入形體不仁乍靜乍亂此命絶也汗出髮潤喘而不休此肺絶也形如煙煤直視搖頭此心絶也脣吻色靑四肢振動此肝絶也環口黎黑冷汗發黃此脾絶也溲便遺失狂言反目直視此腎絶也
一少陰病惡寒身踡而利手足逆冷者不治少陰病吐利躁煩四逆者死少陰病四逆身踡脈不至不煩而躁者死少陰病六七日息高者死少陰病至五六日自利煩躁不得臥寐者死少陰病下利厥逆無脈服藥後脈微續者生脈暴出者死少陰病但厥無汗而强發之必動其血未知從何道出或從口鼻或從目出是名下厥上竭爲難治
一陰病見陽脈者生陽病見陰脈者死脈純弦者死脈陰陽俱虛熱不止者死脈陰陽俱盛大汗出熱不解者死手足逆冷脈沈細譫言妄語者死脈症俱虛而見譫妄者死傷寒六七日脈微手足厥冷煩躁灸厥陰厥不還者死寸脈上不至關爲陽絶尺脈下不至關爲陰絶此皆不治決死也傷寒下利日十餘行脈反實者死
一傷寒病脇下素有痞氣連於臍傍痛引少腹入陰筋者此名臟結死發熱下利厥逆躁不得臥者死發熱下利至甚厥不止者死直視譫語喘滿者死下利者亦死下利發熱者亦死發熱而厥七日下利者難治傷寒六七日發熱而利汗出不止者死有陰無陽故也陽氣前絶陰氣後絶者陰證也其人死後身色必靑陰氣前絶陽氣後絶者陽證也其人死後身色必赤腋下溫心下熱也
金匱要略曰六腑氣絶於外者手足寒五臟氣絶於內者利下不禁蓋傷寒發熱爲邪氣獨甚若下利至甚厥不止此以邪未解而腑臟之氣先絶故死
靈樞熱病篇曰熱病不可刺者有九一曰汗不出大顴發赤噦者死二曰泄而腹滿甚者死三曰目不明熱不已者死四曰老人嬰兒熱而腹滿者死五曰汗不出嘔下血者死六曰舌本爛熱不已者死七曰咳而衄汗不出出不至足者死八曰髓熱者死九曰熱而痙者死腰折瘈瘲齒噤齘也
景岳全書卷之九須集傷寒典下
傷寒逆證賦五十七
傷寒難療逆證須知陽病怕逢陰脈譫語陰證非宜乍疎乍數脈之忌口張目陷舌如煤乾嘔出氣骨節痛而呃逆弗已發斑發黃大便利而先赤後灰霍亂躁煩心下悶而喘脹腹膨呃逆下泄利而難溲四肢厥逆眼定腹疼如石內外關格頭汗陽脫溲遲頭連胸痛四肢冷聲瘂脣瘡狐惑悲七日已過復大熱喘逆上氣脈散危陰陽易脈離經而外腎腫手足擊拳加腹痛陰陽交大汗後而熱愈甚躁急狂言食更稀厥利無脈灸而不至者腎殆脣靑舌卷耳聾囊縮者肝離赤斑黑斑救五而救一尋衣撮空兩感者何疑
凡諸汗症仍當備言只在頭面不遍身鼻衄不止口噤肉戰多喘促如油汗圓當汗無汗麻黃數劑不能通尤嫌脈躁汗後嘔吐水藥不入症反劇言亂目眩濕家大汗必成痙風濕與疸皆譫言犯濕溫則身靑面變耳聾不語名重暍發少陰必九竅出血下厥上竭奚能痊動氣脈遲弱皆忌風濕和中濕不堪
其諸下利尤宜細參熱厥利而汗難止冷厥利而躁不眠少陽陽明合病脈弦者負少陰吐瀉無脈拳厥躁煩譫語直視而喘滿下利頻數而脈堅臟結者臍痛引陰白胎下利除中則厥逆而利反能食焉誤下濕家之頭汗溲難便利喘加添體如熏而搖頭直視心神已絶脣吻靑而四肢多汗肝氣不全腎絶者直視狂言而遺尿反目肺絶者喘無休歇而汗潤髮顚虛汗發黃環口黑非脾經之吉兆孤陽偏勝脈暴出知陰絶之在先此傷寒之逆候勿僥倖以圖全
傷寒治例五十八
汗散類
溫散諸方
麻黃湯散陣一大溫凡太陽陽明傷寒而陰邪甚者宜此
桂枝湯散陣九大溫凡太陽中風兼寒有汗者宜此
麻桂飮新方散陣七大溫凡傷寒初感邪盛氣實者無論諸經四季先宜用此
二柴胡飮新方散陣二微溫凡邪感三陽及三陽幷病寒勝者宜此主之三陰初感者亦可用
葛根湯散陣二十九大溫治冬月太陽經傷寒項背强無汗惡風者宜此
五積散散陣三十九微溫凡感寒邪而陰勝於陽外有表症內有嘔吐腹痛及寒濕客於經絡筋骨痠疼等症宜此
十神湯散陣四十微溫凡時氣風寒瘟疫發熱憎寒頭疼咳嗽無汗當溫散者宜此
麻黃附子細辛湯散陣三大溫少陰傷寒脈沈發熱者宜此
小靑龍湯散陣八大溫凡傷寒陰勝表邪不解及心下有水氣嘔噦咳嗽發熱小腹滿者宜此
消風百解散散陣四十六微溫凡四時傷寒頭疼發熱及風寒咳嗽鼻塞聲重者宜此
柴胡桂枝乾薑湯散陣一百十四微溫傷寒汗下後但頭汗出寒熱往來邪不解者宜此
桂枝加黃芪湯散陣十大溫黃疸脈浮當以汗解者宜此
凉散諸方
一柴胡飮新方散陣一微凉凡六經初感內外俱有熱者宜此
小柴胡湯散陣十九微凉凡邪在少陽及三陽幷病但屬半表半裏往來寒熱兼嘔者宜此
九味羌活湯散陣四十四微凉凡四時不正之氣風寒感冒憎寒壯熱頭疼身痛者宜此
柴葛解肌湯散陣三十一微凉凡足陽明證發熱脈洪者宜此
升麻葛根湯散陣三十微凉陽明證具及小兒疫癘瘡疹等症宜此
歸葛飮新方散陣十三次凉凡陽明溫暑大熱大渴津枯不能作汗者宜此
六神通解散寒陣十五大凉凡發熱頭痛脈洪無汗三陽伏火而表邪不解者宜此
柴胡白虎煎新方散陣十二大寒凡溫病熱極表裏不解者宜此
柴平湯和陣微凉凡溫瘧身痛手足沈重寒熱者宜此
柴芩煎新方散陣十大凉凡表邪未解內外俱熱泄瀉不止者宜此
大靑龍湯散陣七微寒凡太陽中風發熱無汗而躁煩者宜此
升麻湯散陣一百十三大寒凡無汗而喘煩渴發斑者宜此
四逆散散陣二十八微凉凡陽邪亢極四肢厥逆者宜此
平散諸方
三柴胡飮新方散陣三凡肝脾陰虛血少而偶感風寒者宜此
正柴胡飮新方散陣六凡氣血本無虧損而感冒寒邪者宜此
柴陳煎新方散陣九凡感冒風寒發熱而兼咳嗽嘔惡者宜此
蔘蘇飮散陣三十四凡四時感冒傷寒頭疼發熱無汗及咳嗽聲重往來潮熱者宜此
敗毒散散陣三十六凡四時瘟疫寒熱身體疼痛及煙瘴之氣或處卑濕脚氣者宜此
升陽散火湯散陣四十一凡胃虛血虛因寒邪冷物抑遏陽氣以致發熱者宜此發之
加減小柴胡湯散陣二十二凡少陽經寒熱往來脈弦腹痛者宜此
兼補兼散諸方
補中益氣湯補陣三十一凡勞倦傷脾中氣不足以致外感發熱者宜此
補陰益氣煎新方補陣十六凡邪陷陰中陰虛不能作汗身熱不退或往來寒熱者宜此
三柴胡飮新方散陣三凡肝脾血分微虛而感外邪者宜此
四柴胡飮新方散陣四凡脾肺氣虛或勞倦感寒發熱者宜此
五柴胡飮新方散陣五凡脾腎血氣不足而感外邪發熱者宜此
理陰煎新方熱陣三大溫凡眞陰不足或因勞倦感寒陰虛假熱寒邪不解者速宜用此
大溫中飮新方散陣八大溫凡中氣虛寒感邪發熱無汗表不能解者速宜用此
調中益氣湯補陣三十二凡風寒濕熱所傷食少體重者宜此
溫中和中類
大溫兼補諸方
人蔘理中湯熱陣一大溫治太陰卽病自利陰寒腹痛嘔吐中氣虛寒脹滿厥逆瘧痢等症
四逆湯熱陣十四大溫治傷寒陰證自利脈沈身痛而厥
胃關煎新方熱陣九大溫凡脾腎虛寒瀉利不止者宜此
桂枝人蔘湯散陣十三大溫傷寒表裏不解協熱下利者宜此
白通湯熱陣一百四十六大熱少陰下利者宜此
桃花湯熱陣一百四十七微溫少陰下利膿血者宜此
眞武湯熱陣一百四十三大溫少陰傷寒腹痛或嘔或利者宜此
回陽返本湯熱陣四十五大溫傷寒陰盛格陽陰極發躁脈弱無力者宜此
四味回陽飮新方熱陣一大溫陽脫氣虛者宜此
煖肝煎新方熱陣十五大溫凡肝腎陰寒小腹疼痛者宜此
吳茱萸湯熱陣一百三十八大熱嘔而胸滿吐涎頭痛者宜此
當歸四逆湯熱陣二十微溫傷寒厥逆脈細下利腸鳴者宜此
茯苓甘草湯熱陣七十六大溫水停心下作悸作利者宜此
甘草附子湯熱陣三十一大熱風濕相搏者宜此
桂枝附子湯熱陣大熱風濕相搏筋骨疼痛者宜此
乾薑附子湯熱陣三十四大熱瘴毒陰證厥逆嘔吐自利汗出者宜此
華陀救陽脫方熱陣四十六治陰寒直中三陰證
微溫和中諸方
二陳湯和陣一微溫凡風寒咳嗽痰飮嘔惡脾胃不和者宜此
六君子湯補陣五微溫凡脾胃虛弱或久患瘧痢或嘔吐呑酸者宜此
金水六君煎新方和陣一微溫凡陰虛受寒咳嘔喘促呑酸痞滿等症宜此
平胃散和陣十七微溫凡寒傷脾胃心腹脹滿嘔惡不思飮食身體疼痛瀉利者宜此
藿香正氣散和陣二十微溫凡外感風寒內停飮食頭疼寒熱吐瀉脹滿者宜此
烏梅丸和陣三百二十三微溫吐蛔蛔厥者宜此
淸理類
淸火諸方
抽薪飮新方寒陣三大寒凡熱邪內蓄之甚者宜此
徙薪飮新方寒陣四次寒凡熱邪內蓄將甚未甚者宜此
黃連解毒湯寒陣一大寒凡熱邪內盛煩躁狂斑口渴舌焦喘滿脈洪熱甚者宜此
白虎湯寒陣二大寒凡脈洪大渴陽明熱甚或中暑虛煩等症宜此
人蔘白虎湯寒陣三大凉凡赤斑口燥煩躁暑熱脈洪大浮虛者宜此
三黃石膏湯寒陣十一大寒凡疫瘟大熱而躁者宜此
一六甘露散新方寒陣大寒陽明實熱煩躁斑黃等症宜此
益元散寒陣一百十二次寒凡中暑身熱煩渴小水不利者宜此
玉女煎新方寒陣十二大寒凡陰虛水虧陽明火盛煩渴內熱者宜此
陽毒升麻湯散陣一百六大凉凡陽毒赤斑狂言失血者宜此
竹葉石膏湯寒陣五微寒陽明汗多而渴鼻衄喜水暑熱煩躁者宜此
桂苓甘露飮寒陣八微寒凡伏暑發熱煩躁水道不利者宜此
黃芩淸肺飮寒陣三十八次寒肺熱小水不利或便血者宜此
大連翹飮寒陣七十八次寒凡風熱熱毒大小便不利及瘡毒丹瘤等症宜此
普濟消毒飮寒陣十三大寒凡疫癘大行憎寒壯熱頭腫目閉喘渴咽喉不利俗名大頭瘟熱毒等症宜此
梔子檗皮湯寒陣二十三大寒傷寒身黃內外俱熱者宜此
白頭翁湯寒陣一百八十四大寒治傷寒熱利
玄參升麻湯外科四十八次寒瘟疫頰顋腫痛發斑咽痛者宜此
小陷胸湯寒陣十六微凉凡小結胸熱邪脹滿者宜此
八正散寒陣一百十五大寒凡心經蘊熱臟腑秘結小便赤澁血淋等症宜此
解瘟疫熱毒法寒陣二十四
淸血淸便滋陰諸方
犀角地黃湯寒陣七十九微凉凡熱入血分吐衄斑黃及血熱血燥不能作汗表不解者宜此
二陰煎新方補陣十大凉心經有熱狂笑煩熱失血者宜此
加減一陰煎新方補陣九大凉凡水虧火盛煩熱動血者宜此
五苓散和陣一百八十二微溫凡暑熱霍亂泄瀉小水不利濕腫脹滿者宜此
導赤散寒陣一百二十二微凉心火小腸熱秘小水不利者宜此
大分淸飮新方寒陣五微寒凡積熱閉結小水不通熱瀉等症宜此
小分淸飮新方和陣性平凡小水不利濕滯腫脹泄瀉者宜此
猪苓湯和陣一百八十八微凉傷寒下後發熱小便不利者宜此
淸胃諸方
大和中飮新方和陣七性平凡邪結胃脘氣逆食滯者宜此
小和中飮新方和陣八性平胸膈脹滿嘔惡氣滯者宜此
小半夏茯苓湯和陣九微溫膈間有水嘔吐心下痞者宜此
半夏瀉心湯寒陣二十八微凉嘔而腸鳴心下痞者宜此
吐涌類
獨聖散攻陣一百六凡邪實上焦及痰涎積蓄者宜此
茶調散攻陣一百七治同前
吐劑新方攻陣一此有二法便而且易可隨宜用之
梔子豉湯寒陣二十傷寒煩熱懊憹當吐者宜此
攻下類
峻下諸方
大承氣湯攻陣一凡陽明太陰傷寒及各經實熱內結者宜此
小承氣湯攻陣二凡病在大陰無表症潮熱脈實狂言腹脹者宜此
調胃承氣湯攻陣三凡太陽陽明不惡寒反惡熱潮熱邪入腑者宜此
桃仁承氣湯攻陣四凡傷寒蓄血證小腹急痛大便不通而黑者宜此
大柴胡湯攻陣七凡傷寒表症未除裏症又急當汗下兼行者宜此
大陷胸湯攻陣九凡結胸脹痛連腹手不可近者宜此
六一順氣湯攻陣八凡傷寒熱邪傳裏便實口燥狂斑潮熱腹脹硬痛等症宜用此以代三承氣湯
凉膈散攻陣十九凡三焦六經火邪內結不通者宜此
百順丸新方攻陣六凡三焦熱秘邪不解者宜此
茵陳蒿湯攻陣三十一穀疸發熱身黃便結者宜此
罨結胸法新方因陣三十
攻補兼用諸方
黃龍湯攻陣二十一凡傷寒熱邪傳裏當下而氣血兼虛者宜此
玉燭散攻陣二十四凡血虛有滯而熱邪傳裏腹脹作痛者宜此
培補類
峻補諸方
大補元煎新方補陣凡元氣大虛者雖有寒邪亦不可攻必單培根本正復邪將自散或眞寒假熱等症皆宜用此
大營煎新方補陣十四此大補元煎之次者也酌宜用之
三陰煎新方補陣十一凡三陰不足及風瘧多汗而正氣不復寒熱不止者宜此
六味回陽飮新方熱陣二凡陰陽大虛元氣將脫者非此不可
八珍湯補陣十九氣血兩虛者宜此
十全大補湯補陣二十凡氣血兩虛惡寒發熱倦臥眩運自汗諸虛者宜此
大建中湯補陣二十三凡中氣不足厥逆嘔吐虛斑虛火筋骨疼痛等症宜此
獨蔘湯補陣三十六凡氣虛氣脫畏聞諸藥氣味及反胃嘔吐垂危者惟此爲宜
蔘附湯補陣三十八凡眞陽不足喘嘔呃逆腹痛厥冷氣短者宜此
蔘歸湯補陣三十九凡心虛血虛盜汗等症宜此
補陰諸方
一陰煎新方補陣八凡腎水眞陰不足而虛火爲邪者宜此
小營煎新方補陣十五凡血少陰虛而無火者宜此
左歸飮新方補陣二凡命門眞陰虧損雖有寒邪不可攻者宜此
右歸飮新方補陣三凡命門陽衰或陰盛格陽感邪不可攻者宜此
四物湯補陣八凡陰虛營弱病在血分者宜此
生脈散補陣五拾七凡熱傷元氣口渴氣短煩躁倦怠汗出者宜此
六味地黃丸補陣一百二十一陰虛水虧發熱等症宜此
崔氏八味丸補陣一百二十二凡陰盛格陽火不歸原及眞陽虛敗等症宜此
補中諸方
四君子湯補陣一凡脾胃虛弱食少體瘦瘧痢勞倦等症宜此
五君子煎新方熱陣六凡脾胃氣分虛弱而微寒當溫者宜此
五味異功散補陣四凡脾胃虛寒飮食少思氣逆腹滿者宜此
五福飮新方補陣六凡五臟氣血俱虛者宜此爲主
溫胃飮新方熱陣五凡中寒嘔吐呑酸者宜此
養中煎新方熱陣四凡中氣虛寒爲嘔爲泄者宜此
歸脾湯補陣三十三凡脾虛健忘怔忡少食困倦瘧痢等症宜此
蔘苓白朮散補陣五十五凡脾胃虛弱吐瀉食少等症宜此
蔘朮湯補陣四十一凡氣虛顫掉泄瀉嘔吐者宜此
景岳全書卷之十從集雜證謨
諸風
經義
九宮八風篇曰太一常以冬至之日居葉蟄之宮四十六日明日居天留四十六日明日居倉門四十六日明日居陰洛四十五日明日居天宮四十六日明日居玄委四十六日明日居倉果四十六日明日居新洛四十五日明日復居葉蟄之宮日冬至矣常如是無已終而復始太一移日天必應之以風雨以其日風雨則吉歲美·民安·少病矣先之則多雨後之則多旱太一在冬至之日有變占在君太一在春分之日有變占在相太一在中宮之日有變占在吏太一在秋分之日有變占在將太一在夏至之日有變占在百姓所謂有變者太一居五宮之日病風折樹木·揚砂石各以其所主占貴賤因視風所從來而占之從其所居之鄕來爲實風主生長養萬物從其衝後來爲虛風傷人者也主殺·主害者謹候虛風而避之故聖人曰避虛邪之道如避矢石然邪弗能害此之謂也是故太一徙立於中宮乃朝八風以占吉凶也風從南方來名曰大弱風其傷人也內舍於心外在於脈氣主熱風從西南方來名曰謀風其傷人也內舍於脾外在於肌其氣主爲弱風從西方來名曰剛風其傷人也內舍於肺外在於皮膚其氣主爲燥風從西北方來名曰折風其傷人也內舍於小腸外在於手太陽脈脈絶則溢脈閉則結不通善暴死風從北方來名曰大剛風其傷人也內舍於腎外在於骨與肩背之膂筋其氣主爲寒也風從東北方來名曰凶風其傷人也內舍於大腸外在於兩脇腋骨下及肢節風從東方來名曰嬰兒風其傷人也內舍於肝外在於筋紐其氣主爲身濕風從東南方來名曰弱風其傷人也內舍於胃外在肌肉其氣主體重此八風皆從其虛之鄕來乃能病人三虛相搏則爲暴病卒死兩實一虛病則爲淋露寒熱犯其雨濕之地則爲痿故聖人避風如避矢石焉其有三虛而偏中於邪風則爲擊仆·偏枯矣
歲露論黃帝問於少師曰余聞四時八風之中人也故有寒·暑寒則皮膚急而腠理閉暑則皮膚緩而腠理開賊風邪氣因得以入乎將必須八正虛邪乃能傷人乎少師答曰不然賊風邪氣之中人也不得以時然必因其開也其入深其內極病其病人也卒暴因其閉也其入淺以留其病也徐以遲帝曰有寒溫和適腠理不開然有卒病者其故何也少師曰雖平居其腠理開閉緩急其故常有時也人與天地相參也與日月相應也故月滿則海水西盛人血氣積肌肉充皮膚緻毛髮堅腠理郄煙垢著當是之時雖遇賊風其入淺不深至其月郭空則海水東盛人氣血虛其衛氣去形獨居肌肉減皮膚縱腠理開毛髮殘膲理薄煙垢落當是之時遇賊風則其入深其病人也卒暴帝曰其有卒然暴死·暴病者何也少師曰三虛者其死暴疾也得三實者邪不能傷人也帝曰願聞三虛曰承年之衰逢月之空失時之和因爲賊風所傷是謂三虛故論不知三虛工反爲粗帝曰願聞三實少師曰逢年之盛遇月之滿得時之和雖有賊風邪氣不能危之也帝曰願聞歲之所以皆同病者何因而然少師曰此八正之候也候此者常以冬至之日太一立於葉蟄之宮其至也天必應之以風雨者矣風雨從南方來者爲虛風賊傷人者也其以夜半至也萬民皆臥而弗犯也故其歲民少病其以晝至者萬民懈惰而皆中於虛風故萬民多病虛邪入客於骨而不發於外至其立春陽氣大發腠理開因立春之日風從西方來萬民又皆中於虛風此兩邪相搏經氣結代者矣故逢其風而遇其雨者命曰遇歲露焉因歲之和而少賊風者民少病而少死歲多賊風邪氣寒溫不和則民多病而死矣
八正神明論帝曰星辰·八正何候岐伯曰星辰者所以制日月之行也八正者所以候八風之虛邪以時至者也四時者所以分春秋冬夏之氣所在以時調之也八正之虛邪而避之勿犯也以身之虛而逢天之虛兩虛相感其氣至骨入則傷五臟工候救之弗能傷也故曰天忌不可不知也虛邪者八方之虛邪氣正邪者身形若用力汗出腠理開逢虛風其中人也微故莫知其情莫見其形
陰陽應象大論曰風勝則動熱勝則腫燥勝則乾寒勝則浮濕勝則濡瀉冬傷於寒春必溫病春傷於風夏生飱泄天氣通於肺地氣通於嗌風氣通於肝雷氣通於心谷氣通於脾雨氣通於腎陽之汗以天地之雨名之陽之氣以天地之疾風名之邪風之至疾如風雨故善治者治皮毛其次治肌膚其次治筋脈其次治六腑其次治五臟治五臟者半死半生也故天之邪氣感則害人五臟水穀之寒熱感則害於六腑地之濕氣感則害皮肉筋脈東方生風風生木木生酸酸生肝肝生筋筋生心其在天爲風在地爲木在體爲筋在臟爲肝在色爲蒼在音爲角在聲爲呼在變動爲握在竅爲目在味爲酸在志爲怒風傷筋燥勝風風勝濕
風論黃帝問曰風之傷人也或爲寒熱或爲熱中或爲寒中或爲癘風或爲偏枯或爲風也其病各異其名不同或內至五臟六腑不知其解願聞其說岐伯對曰風氣藏於皮膚之間內不得通外不得泄風者善行而數變腠理開則洒然寒閉則熱而悶其寒也則衰食飮其熱也則消肌肉故使人怢慄而不能食名曰寒熱風氣與陽明入胃循脈而上至目內眥其人肥則風氣不得外泄則爲熱中而目黃人瘦則外泄而寒則爲寒中而泣出風氣與太陽俱入行諸脈兪散於分肉之間與衛氣相干其道不利故使肌肉憤䐜而有瘍衛氣有所凝而不行故其肉有不仁也癘者有營氣熱胕其氣不淸故使鼻柱壞而色敗皮膚瘍潰風寒客於脈而不去名曰癘風或名曰寒熱以春·甲乙傷於風者爲肝風以夏·丙丁傷於風者爲心風以季夏·戊已傷於邪者爲脾風以秋·庚辛中於邪者爲肺風以冬·壬癸中於邪者爲腎風風中五臟六腑之兪亦爲臟腑之風各入其門戶所中皆爲偏風風氣循風府而上則爲腦風風入係頭則爲目風眼寒飮酒中風則爲漏風入房汗出中風則爲內風新沐中風則爲首風久風入中則爲腸風·飱泄外在腠理則爲泄風故風者百病之長也至其變化乃爲他病也無常方然致有風氣也帝曰五臟風之形狀不同者何願聞其診及其病能岐伯曰肺風之狀多汗惡風色皏然白時咳短氣晝日則差暮則甚診在眉上其色白心風之狀多汗惡風焦絶善怒嚇赤色病甚則言不可快診在口其色赤肝風之狀多汗惡風善悲色微蒼嗌乾善怒時憎女子診在目下其色靑脾風之狀多汗惡風身體怠惰四支不欲動色薄微黃不嗜食診在鼻上其色黃腎風之狀多汗惡風面痝然浮腫腰脊痛不能正立其色炱隱曲不利診在肌上其色黑胃風之狀頸多汗惡風食飮不下鬲塞不通腹善滿失衣則䐜脹食寒則泄診形瘦而腹大首風之狀頭面多汗惡風當先風一日則病甚頭痛不可以出內至其風日則病少愈漏風之狀或多汗常不可單衣食則汗出甚則身汗喘息惡風衣常濡口乾善渴不能勞事泄風之狀多汗汗出泄衣上口中乾上漬其風不能勞事身體盡痛則寒
玉機眞藏論曰風者百病之長也令風寒客於人使人毫毛畢直皮膚閉而爲熱當是之時可汗而發也或痺不仁腫痛當是之時可湯·熨及火灸·刺而去之弗治病入舍於肺名曰肺痺發咳上氣弗治肺卽傳而行之肝名曰肝痺一名曰厥脇痛出食當是之時可按若刺耳弗治肝傳之脾病名曰脾風發癉腹中熱煩心出黃當此之時可按·可藥·可浴弗治脾傳之腎病名曰疝瘕少腹寃熱而痛出白一名曰蠱當此之時可按·可藥弗治腎傳之心病筋脈相引而急病名曰瘈當此之時可灸·可藥弗治滿十日法當死腎因傳之心心卽復反傳而行之肺發寒熱病當三歲死此病之次也
金匱眞言論帝曰天有八風經有五風何謂岐伯曰八風發邪以爲經風觸五臟邪氣發病所謂得四時之勝者春勝長夏長夏勝冬冬勝夏夏勝秋秋勝春所謂四時之勝也東風生於春病在肝兪在頸項南風生於夏病在心兪在胸脇西風生於秋病在肺兪在肩背北風生於冬病在腎兪在腰股中央爲土病在脾兪在脊故春氣者病在頭夏氣者病在臟秋氣者病在肩背冬氣者病在四肢故春善病鼽衄仲夏善病胸脇長夏善病洞泄·寒中秋善病風瘧冬善病痺厥夏暑汗不出者秋成風瘧
調經論曰風雨之傷人也先客於皮膚傳入於孫脈孫脈滿則傳入於絡脈絡脈滿則輸於大經脈血氣與邪幷客於分腠之間其脈堅大故曰實實者外堅充滿不可按之按之則痛寒濕之傷人也皮膚不收肌肉堅緊營血泣衛氣去故曰虛虛者聶·辟氣不足按之則氣足以溫之故快然而不痛
太陰陽明論曰故犯賊風虛邪者陽受之陽受之則入六腑入六腑則身熱·不時臥上爲喘呼故陽受風氣陰受濕氣故傷於風者上先受之傷於濕者下先受之
生氣通天論曰風者百病之始也淸靜則肉腠閉拒雖有大風·苛毒弗之能害此因時之序也因於露風乃生寒熱是以春傷於風邪氣留連乃爲洞泄夏傷於暑秋爲痎瘧秋傷於濕上逆而咳發爲痿·厥冬傷於寒春必溫病四時之氣更傷五臟
百病始生篇帝曰夫百病之始生也皆生於風雨寒暑淸濕喜怒三部之氣所傷異類願聞其會岐伯曰三部之氣各不同或起於陰或起於陽請言其方喜怒不節則傷臟傷臟則病起於陰也淸濕襲虛則病起於下風寒襲虛則病起於上是謂三部至其淫泆不可勝數岐伯曰風雨寒熱不得虛邪不能獨傷人卒然逢疾風暴雨而不病者蓋無虛故邪不能獨傷人此必因虛邪之風與其身形兩虛相得乃客其形其中於虛邪也因與天時與其身形參以虛實大病乃成氣有定舍因處爲名上下中外分爲三員是故虛邪之中人也始於皮膚皮膚緩則腠理開開則邪從毛髮入入則抵深深則毛髮立毛髮立則淅然故皮膚痛留而不去則傳舍於絡脈在絡之時痛於肌肉其痛之時息大經乃代留而不去傳舍於經在經之時洒淅·喜驚留而不去傳舍於輸在輸之時六經不通四肢則肢節痛腰脊乃强留而不去傳舍伏衝之脈在伏衝之脈時體重·身痛留而不去傳舍於腸胃在腸胃之時賁響·腹脹多寒則腸鳴·飱泄食不化多熱則溏出糜留而不去傳舍於腸胃之外·募原之間留着於脈稽留而不去息而成積邪氣淫泆不可勝論帝曰治之奈何岐伯曰察其所痛以知其應有餘·不足當補則補當寫則寫毋逆天時是謂至治
邪氣臟腑病形篇曰諸陽之會皆在於面中人也方承虛時及新用力若飮食汗出腠理開而中於邪中於面則下陽明中於項則下太陽中於頰則下少陽其中於膺·背·兩脇亦中其經虛邪之中身也洒淅動形正邪之中人也微先見於色不知於身若有·若無若亡·若存有形·無形莫知其情
刺節眞邪論曰虛邪之中於人也洒淅動形起毫毛而發腠理其入深內搏於骨則爲骨痺搏於筋則爲筋攣搏於脈中血閉不通則爲癰搏於肉與衛氣相搏陽勝者則爲熱陰勝者則爲寒寒則眞氣去去則虛虛則寒搏於皮膚之間其氣外發腠理開毫毛搖氣往來行則爲癢留而不去則痺衛氣不行則爲不仁虛邪偏客於身半其入深內居營衛營衛稍衰則眞氣去邪氣獨留發爲偏枯其邪氣淺者爲偏痛虛邪之入於身也深寒與熱相搏久留而內著寒勝其熱則骨疼肉枯熱勝其寒則爛肉腐肌爲膿內傷骨內傷骨爲骨蝕
脈要精微論曰風成爲寒熱久風爲飱泄脈風成爲癘來徐去疾上虛下實爲惡風也故中惡風者陽受氣也
壽天剛柔篇曰病在陽者命曰風病在陰者命曰痺陰陽俱病命曰風痺風寒傷形憂恐忿怒傷氣
通評虛實論曰不從內外中風之病故瘦留著也蹠跛風寒濕之病也
平人氣象論曰面腫曰風人一呼脈三動一吸脈三動而躁尺熱曰病溫尺不熱·脈滑曰病風脈濇曰痺
刺志論曰脈大血少者脈有風氣水漿不入此之謂也
陰陽別論曰二陽之病發心脾其傳爲風消其傳爲息賁者死不治二陽一陰發病主驚駭·背痛·善噫·善欠名曰風厥三陽三陰發病爲偏枯·痿易·四肢不擧
五色篇曰黃赤爲風靑黑爲痛白爲寒黃而膏潤爲膿赤甚者爲血痛甚爲攣寒甚爲皮不仁
評熱病論帝曰有病身熱·汗出·煩滿煩滿不爲汗解此爲何病岐伯曰汗出而身熱者風也汗出而煩滿不解者厥也病名曰風厥巨陽主氣故先受邪少陰與其爲表裏也得熱則上從之從之則厥也帝曰治之奈何曰表裏刺之飮之服湯帝曰勞風爲病何如岐伯曰勞風法在肺下其爲病也使人强上·冥視唾出若涕惡風而振寒此爲勞風之病帝曰治之奈何曰以救俛仰巨陽引精者三日中年者五日不精者七日咳出靑黃涕其狀如膿大如彈丸從口中若鼻中出不出則傷肺傷肺則死矣
病能論帝曰有病身熱·解惰汗出如浴惡風·少氣此爲何病岐伯曰病名曰酒風治之以澤瀉·朮各十分麋銜五分合以三指撮爲後飯
骨空論曰風從外入令人振寒汗出·頭痛身重·惡寒治其風府調其陰陽不足則補有餘則瀉大風頭項痛刺風府風府在上椎大風汗出灸譩譆譩譆在背下俠脊傍三寸所
四時氣篇曰癘風者素刺其腫上已刺以銳鍼鍼其處按出其惡氣腫盡乃止常食方食無食他食
熱病篇曰偏枯身偏不用而痛言不變志不亂病在分腠之間巨鍼取之益其不足損其有餘乃可復也痱之爲病也身無痛者四肢不收智亂不甚其言微知可治甚則不能言不可治也病先起於陽後起於陰者先取其陽後取其陰浮而取之風痙身反折先取足太陽及膕中及血絡出血中有寒取三里
至眞要大論曰厥陰司天其化以風風氣大來木之勝也土濕受邪脾病生焉諸風掉眩皆屬於肝諸暴强直皆屬於風
氣交變大論曰歲木太過風氣流行脾土受邪民病飱泄食減·體重煩寃腸鳴腹支滿上應歲星甚則忽忽善怒眩冒·巓疾
五常政大論曰厥陰司天風氣下臨脾氣上從而土且隆黃起水迺眚土用革體重肌肉萎食減口爽風行太虛雲物搖動目轉耳鳴
六元正紀大論曰厥陰所至爲風府爲璺啓厥陰所至爲風生終爲肅木鬱之發太虛埃昏雲物以擾大風迺起發屋折木木有變故民病胃脘當心而痛上支兩脇鬲咽不通食飮不下甚則耳鳴眩轉目不識人善暴僵仆太虛蒼埃天山一色或爲濁色黃黑鬱若橫雲不起雨而迺發也其氣無常長川草偃柔葉呈陰松吟高山虎嘯巖岫怫之先兆也
論古今中風之辨共三條
夫風邪中人本皆表證考之內經所載諸風皆指外邪爲言故幷無神魂昏憒直視僵仆口眼歪斜牙關緊急語言蹇澁失音煩亂搖頭吐沫痰涎壅盛半身不遂癱瘓軟弱筋脈拘攣抽搐瘈瘲遺尿失禁等說可見此等證候原非外感風邪總由內傷血氣也夫風自外入者必由淺而深由漸而甚自有表證旣有表證方可治以疎散而今之所謂中風者則不然但見有卒倒昏迷神魂失守之類無論其有無表邪有無寒熱及有無筋骨疼痛等症便皆謂之中風誤亦甚矣雖熱病篇有偏枯一症曰身偏不用而痛此以痛痺爲言非今之所謂中風也陰陽別論有曰三陰三陽發病爲偏枯·痿易·四肢不擧此以經病爲言亦非所謂風也繼自越人·仲景亦皆以外感言風初未嘗以非風言風也迨至漢末華元化所言五臟之風則稍與內經不同而始有吐沫身直·口噤·筋急舌强不能言手足不遂等說然猶不甚相遠再自隋唐以來則巢氏病源·孫氏千金等方以至宋·元諸家所列風證日多日詳而是風·非風始混亂莫辨而愈失其眞矣故余悉採其要列證如前凡內經所不言者皆不得謂之風證卽或稍有相涉亦必以四診相參必其眞有外感實邪方可以風論治否則誤人不小也
一難經曰傷寒有幾其脈有變否然傷寒有五有中風有傷寒有濕溫有熱病有溫病其所苦各不同
詳此難經之云中風者本五種傷寒之一又仲景曰太陽病發熱汗出惡風脈緩者名爲中風由此觀之可見內經之凡言中風者本以外感寒邪爲言也豈後世以內傷屬風等證悉認之爲外感中風耶
一仲景要略曰夫風之爲病當半身不遂或但臂不遂者此爲痺脈微而數中風使然寸口脈浮而緊緊則爲寒浮則爲虛寒虛相搏邪在皮膚浮者血虛絡脈空虛賊邪不瀉或左或右邪氣反緩正氣卽急正氣引邪喎僻不遂邪在於絡肌膚不仁邪在於經卽重不勝邪入於腑卽不識人邪入於臟舌卽難言口吐涎
觀仲景之論中風者如此其所云半身不遂者此爲痺乃指痛風之屬爲言謂其由於風寒也再如邪在皮膚及在絡·在經入腑·入臟者此謂由淺而深亦皆以外邪傳變爲言也惟喎僻·吐涎二症在內經諸風幷無言及而仲景創言之故自唐宋以來則漸有中經·中血脈·中腑·中臟之說而凡以內傷偏枯·氣脫·卒倒·厥逆等症悉認爲中風而忘却眞風面目矣
論中風·屬風
風有眞風·類風不可不辨凡風寒之中於外者乃爲風邪如九宮八風篇之風占病候歲露論之虛風·實風金匱眞言論之四時風證風論之臟腑中風玉機眞臟論之風痺·風癉痺論·賊風篇之風邪爲痺瘧論·歲露論之瘧生於風評熱病論之風厥·勞風骨空論之大風熱病篇之風痙病能論之酒風咳論之感寒咳嗽是皆外感風邪之病也其有不由外感而亦名爲風者如病機所云諸暴强直皆屬於風諸風掉眩皆屬於肝之類是皆屬風而實非外中之風也何以見之蓋有所中者謂之中無所中者謂之屬夫旣無所中何謂之屬此以五運之氣各有所主如諸濕腫滿皆屬於脾諸寒收引皆屬於腎是皆以所屬爲言而風之屬於肝者卽此謂也蓋肝爲東方之臟其藏血其主風肝病則血病而筋失所養筋病則掉眩·强直之類無所不至而屬風之症百出此所謂皆屬於肝亦皆屬於風也夫中於風者卽眞風也屬於風者卽木邪也眞風者外感之表證也屬風者內傷之裏證也卽厥逆內奪之屬也夫曰中·曰屬此在內經固已顯然各有所謂卽如年辰之屬鼠·屬牛豈卽爲牛·爲鼠乎而後世不能明辨遂致方論混傳表裏誤治千古之弊莫此爲甚第在內經則原無眞中·類中之分而王安道始有此論予甚善之第惜其辨有未盡故復述之以詳其說凡欲明此義者但當於中風·屬風·表證·裏證四者之間默而思之當自見其眞矣
論河間中風說
河間原病式曰凡人風病多因熱甚而風燥者爲其兼化以熱爲其主也俗云風者言末而忘其本也所以中風癱瘓者非謂肝木之風實甚而卒中之也亦非外中於風爾由乎將息失宜而心火暴甚腎水虛衰不能制之則陰虛陽實而熱氣怫鬱心神昏冒筋骨不用而卒倒無所知也多因喜怒思悲恐五志有所過極而卒中者皆爲熱甚故也若病微則但僵仆氣血流通筋脈不攣緩者發過如故或熱氣太甚鬱結壅滯氣血不能宣通陰氣暴絶則陽氣後竭而死
據河間此論謂非肝木之風亦非外中之風由乎將息失宜此獨得之見誠然善矣然皆謂爲熱甚則不然也凡將息失宜五志過極本屬勞傷證也而勞傷血氣者豈皆火證又豈無陽虛病乎經曰喜怒傷氣寒暑傷形暴怒傷陰暴喜傷陽夫傷陰者水虧也傷陽者火虛也以虛作火鮮不危矣
又河間曰其中腑者面加五色有表證脈浮而惡寒拘急不仁皆曰中腑也其治多易中臟者脣吻不收舌不轉而失音鼻不聞香臭耳聾而眼瞀大小便閉結皆曰中臟也其治多難大抵中腑者多著四肢中臟者多滯九竅若風中腑者先以加減續命湯隨症發其表若忽中臟者則大便多秘澁宜以三化湯通其滯表裏證已定別無他症故以大藥和治之
據此云脈浮惡寒拘急不仁等症本皆傷寒之類也何又名爲中腑脣不收舌不轉失音耳聾等症本皆厥奪之類也何又名爲中臟自中臟·中腑之說幷列爲言而內傷·外感之證斯無辨而混亂矣且續命湯·三化湯之屬但可以散風寒·攻實熱若所云將息失宜者豈尙堪治之以此
論東垣中風說
東垣發明曰陽之氣以天地之疾風名之此中風者非外來風邪乃本氣自病也凡人年逾四旬氣衰之際或憂喜忿怒傷其氣者多有此疾壯歲之時無有也若肥甚者則間有之亦是形盛氣衰而如此耳治法當和臟腑通經絡便是治風也
據東垣年逾四旬氣衰之說其發明病耭切中病情誠出諸賢之表者余深服之然憂喜忿怒傷氣者固有此疾而酒色勞倦傷陰者尤多此疾何以言之蓋氣生於陽形成於陰余嘗曰察陽者察其衰與不衰察陰者察其壞與不壞夫陽衰則氣去故神志昏亂陰虧則形壞故肢體廢弛此衰·壞之謂也所以此病多在四旬之外正以其漸傷漸敗而至此始見其非外感而總由內傷可知也今以氣脫·形壞之病顧可謂之風熱而散之·攻之也否乎
又東垣曰中血脈則口眼歪中腑則肢節廢中臟則性命危三治各不同中血脈者外有六經之形症則從小續命湯加減中腑者內有便溺之阻隔宜三化湯等通利之外無六經之形症內無便溺之阻隔宜養血通氣大秦艽湯·羌活愈風湯主之
據東垣·河間之說若有同者若有異者如云中腑·中臟本皆同也而東垣又云中血脈則稍異矣又如續命湯在河間則以治腑病東垣則以治血脈三化湯在河間用以治中臟而東垣用以治中腑則又異矣
此或因症施治各有所宜姑無論也再如河間曰此非肝木之風亦非外中於風東垣亦曰非外來風邪乃本氣自病也夫皆曰非風而又皆曰中腑·中臟不知所中者爲何物則分明又指爲風矣夫旣曰將息失宜又曰氣衰所致本皆言其虛也而治法皆用汗下則分明又作實邪矣此等名目混亂涇渭不分若曰是若曰非而含糊於可否之間因致後學茫然莫知所宗正以議論日多不得其要反滋千古疑竇深可慨也至若續命·三化等湯恐亦非神哀形壞之人所能堪者故凡讀書稽古之士宜加精究勿謂古人之法如此便可執而混用
論丹溪中風說
丹溪曰按內經以下皆謂外中風邪然地有南北之殊不可一途而論惟劉河間作將息失宜水不制火者極是由今言之西北二方亦有眞爲風所中者但極少耳東南之人多是濕土生痰痰生熱熱生風耳
據丹溪引內經以下皆謂外中風邪之說不知內經之凡言風者皆以外感爲言原非後世之所謂中風也觀難經五種傷寒之意可知矣而丹溪之言豈得內經之本意乎至若東南之人只是濕痰生熱熱生風此仍述河間熱甚之說而非風等症豈皆熱病卽云爲痰又豈無寒痰而何以痰卽生熱熱卽生風也且非風則已是風則南·北俱有若云東南寒少未必殺人則可而云風少則不可也非痰則已是痰亦南·北俱有若水土之外濕東南雖多而乳酪之內濕則西北尤多也雖痰之爲物本爲濕動然脾健則無脾弱則有而脾敗則甚是可見因病所以生痰非因痰所以生病也凡治失其本而欲望病愈者未之有也
又丹溪曰半身不遂大率多痰在左屬死血與瘀血宜四物湯加桃仁·紅花·竹瀝·薑汁在右屬痰·屬氣虛宜二陳湯·四君子湯加竹瀝·薑汁
據丹溪此說若乎近理故人多信之而不知其有不然也夫人身血·氣本不相離焉得以左爲血病右爲痰氣耶蓋丹溪之意以爲肝屬木而位左肝主血也肺屬金而位右肺主氣也脾屬土而寄位西南故亦在右而脾主濕與痰也然此以五行方位之序言其理耳豈曰西無木東無金乎且各經皆有左右五臟皆有血氣卽如胃之大絡乃出於左乳之下則脾胃之氣亦出於左又豈左非脾右非肝左必血病右必痰氣乎然則何以辨之此惟內經以陰陽分血氣以左右言輕重則至當也經曰左右者陰陽之道路也又曰陰勝則陽病陽勝則陰病又曰女子右爲逆左爲從男子左爲逆右爲從夫陽病者卽氣病也氣本乎陽而陰邪勝之則病也陰病者卽血病也血本乎陰而陽邪勝之則病也從者病輕男病宜右女病宜左也逆者病重男病畏左女病畏右也以此辨之而再參以脈色察其病因則在氣·在血或重或輕斯得其眞矣若謂左必血病右必痰氣則未免非痰治痰非血治血而誅伐無過鮮不誤矣
論眞中風
觀劉宗厚玉機微義云余嘗居凉州其地高阜四時多風少雨天氣常寒每見中風或暴死者有之蓋折風燥烈之甚也時洪武乙亥秋八月大風起自西北時甘州城外路死者數人余亦始悟經謂西北之折風傷人至病暴死之旨不誣丹溪之言有所本也籲醫之不明運氣·地理·造化·病耭之微而欲行通變之法者難矣哉
據此一說是誠風之殺人也然風氣兼溫雖烈未必殺人惟帶寒威則殺人耳矧以西北地寒而塞風起於八月則寒隨風至寒必徹骨凡暴露之人雖曰中風而不知實中陰寒之毒也此在强者固能支持弱者焉得不死然亦以所遇之異故特紀若此方是眞中風邪則亦百十年間始或僅遭一二而此症之不多見者從可知矣此外如賊風虛邪之傷人則歲歲有之處處有之是無非外感之病未聞有因外感而卒然昏憒致死也矧今人之所謂中風者或於寂然無風之時或於食飮嚴密之處素無外感而忽然運仆忽然偏廢此其是風·非風又可知矣而盡以風治其能堪哉
論續命等湯
按歷代相傳治中風之方皆以續命等湯爲主考其所自則始於金匱要略附方中有古今錄驗續命湯然此必宋時校正之所增而非仲景本方也此自隋唐以來則孫氏千金方乃有小續命·大續命·西川續命·排風等湯故後世宗之無不以此爲中風主治矣夫續命湯以麻黃爲君而以薑·桂幷用本發散外邪之佳方也至小續命·大續命·西川續命等湯則復加黃芩以兼桂·附雖曰相制而水火氷炭道本不同卽有神妙終非余之心服者其他無論獨怪乎河間·東垣·丹溪三子者旣於中風門皆言此病非風矣而何於本門皆首列小續命湯而附以加減之法曰無汗惡寒麻黃續命湯有汗惡風無熱桂枝續命湯有汗身熱不惡寒白虎續命湯有汗身熱不惡風葛根續命湯無汗身凉附子續命湯若此諸法但用治外感則可用治內傷則不可而三子之卷卷不舍者皆此數方又何前後之言不相應耶再如大秦艽等湯在機要·發明俱云治中風外無六經之形症內無便溺之阻隔如是血弱不能養筋宜養血而筋自榮以大秦艽湯·羌活愈風湯主之夫秦艽湯雖有補血之藥而寒散之劑居其半夫旣無六經之外邪而用散何爲也旣無阻隔之火邪而用寒何爲也寒散旣多又果能養血氣而壯筋骨乎秦艽湯且不可愈風湯則尤其不可者也吾不知用此法者果出何意
論治中風共三條
凡治風之法宜察淺深·虛實及中經·中臟之辨蓋中經者邪在三陽其病猶淺中臟者邪入三陰其病則甚若在淺不治則漸入於深在經不治則漸入於臟此淺·深之謂也又若正勝邪者乃可直攻其邪正不勝邪者則必先顧其本此虛·實之謂也倘不知此則未有不致敗者
一大風·大寒直中三陰致危者必用金匱續命湯去石膏治之若風寒在經而頭疼惡寒拘急身痛者宜麻黃湯·麻桂飮隨症加減主之甚者亦宜續命湯若頭疼·有汗·惡風者宜桂枝湯或五積散若風邪在經熱多寒少而爲偏枯·疼痛·發熱者宜大秦艽湯主之甚者愈風湯亦可
一風寒諸病無非外感證也如輕淺在肺者則爲傷風稍深在表裏之間者則爲瘧疾留連經絡者則爲寒熱往來遍傳六經徹內·徹外者則爲傷寒瘟疫久留筋骨者則爲風痺·痛風或爲偏風風熱上壅者則爲大頭時毒風濕相搏者則爲大風癘風浮在肌膚者則爲斑疹瘡毒感在嶺南者則爲瘴氣凡此者皆外感風寒之病俱有門類方論具載各條舍此之外但無表症者均不得指爲風也
述古治權變
許胤宗治唐·柳太后病風脈沈欲脫云服湯藥無及矣卽以黃芪·防風煮湯數十斛置牀下薰薄之是夕果語更藥之而愈
王克明治盧州王守道風噤不能語以熾炭燒地熱洒以藥湯置病者於上須臾小蘇
若此二者以病至垂危藥不能及亦治風之權變也
諸風論列方
麻黃湯散陣
桂枝湯散陣
麻桂飮新方散陣
愈風湯散陣
排風湯散陣
五積散散陣
續命湯散陣
小續命湯散陣
大續命湯散陣
大秦艽湯和陣
論外備用方
二丹丸補陣養陰血
黃芪丸補陣虛風
八風散和陣風邪上盛
省風湯和陣風痰
淸心散和陣風痰
琥珀壽星丸和陣風痰
滌痰湯和陣風痰
四白丹和陣淸氣消風
順風勻氣散和陣行氣疎風
薏苡仁湯和陣中風流注
虎骨散和陣半身不遂
防風通聖散攻陣風熱便結
三化湯攻陣邪實中焦
胃風湯散陣虛風面腫
秦艽升麻湯散陣陽明中風
地黃散散陣陰虛中風
續命煮散散陣補虛散風
十味剉散熱陣血弱身痛
養正丹熱陣痰涎上壅
養血當歸地黃湯和陣血少拘攣
景岳全書卷之十一從集雜證謨
非風
論正名共二條
非風一症卽時人所謂中風症也此症多見卒倒卒倒多由昏憒本皆內傷積損頹敗而然原非外感風寒所致而古今相傳咸以中風名之其誤甚矣故余欲易去中風二字而擬名類風又欲擬名屬風然類風·屬風仍與風字相近恐後人不解仍爾模糊故單用河間·東垣之意竟以非風名之庶乎使人易曉而知其本非風症矣
一凡診諸病必先宜正名觀內經諸篇所言風症各有淺深·臟腑·虛實·寒熱之不同前義已詳本皆歷歷可考也若今人之所謂中風者則以內經之厥逆悉指爲風矣延誤至今莫有辨者雖丹溪云今世所謂風病大率與痿症混同論治此說固亦有之然何不云誤以厥逆爲風也惟近代徐東皐云痓·厥類風凡屍厥·痰厥·氣厥·血厥·酒厥等症皆與中風相類此言若乎近之而殊亦未善也使果風·厥相類則凡臨是症者曰風可也曰厥亦可也疑似未決將從風乎將從厥乎不知經所言者風自風厥自厥也風之與厥一表證也一裏證也豈得謂之相類耶奈何後人不能詳察經義而悉以厥症爲風旣名爲風安得不從風治旣從風治安得不用散風之藥以風藥而散厥症所散者非元氣乎因致眞陰愈傷眞氣愈失是速其死矣若知爲厥則原非外感自與風字無涉此名之不可不正症之不可不辨也但名得其正又何至有誤治之患諸厥症義詳後厥逆本門當與此門通閱
論有邪·無邪
凡非風等症在古人諸書皆云氣體虛弱營衛失調則眞氣耗散腠理不密故邪氣承虛而入此言感邪之由豈不爲善然有邪·無邪則何可不辨夫有邪者卽傷寒瘧痺之屬無邪者卽非風衰敗之屬有邪者必或爲寒熱·走注或爲腫痛·偏枯而神志依然無恙也無邪者本無痛苦·寒熱而肢節忽廢精神·言語倏爾變常也有邪者病由乎經卽風·寒·濕三氣之外侵也無邪者病出乎臟而精虛則氣去所以爲眩運卒倒氣去則神去所以爲昏憒無知也有邪者邪必承虛而入故當先扶正氣但通經逐邪之品不得不用以爲佐無邪者救本不暇尙可再爲雜用以傷及正氣乎
論肝邪
凡五臟皆能致病而風厥等症何以獨重肝邪且其急暴之若此也蓋人之所賴以生者惟在胃氣以胃爲水穀之本也故經云人無胃氣曰死脈無胃氣亦死夫肝邪者卽胃氣之賊也一勝一負不相幷立凡此非風等症其病爲强直·掉眩之類皆肝邪風木之化也其爲四肢不用·痰涎壅盛者皆胃敗脾虛之候也然雖曰東方之實又豈果肝氣之有餘耶正以五陽俱敗肝失所養則肝從邪化是曰肝邪故在陰陽類論以肝臟爲最下者正謂其木能犯土肝能犯胃也然肝邪之見本由脾腎之虛使脾胃不虛則肝木雖强必無承脾之患使腎水不虛則肝木得養又何有强直之虞所謂胃氣者二十五陽也非獨指陽明爲言也所謂腎水者卽五臟六腑之精也非獨指少陰爲言也然則眞陽敗者眞臟見眞陰敗者亦眞臟見凡脈·症之見眞臟者俱爲危敗之兆所謂眞臟者卽肝邪也卽無胃氣也此卽非風·類風之病之大本也
論氣虛
凡非風卒倒等症無非氣脫而然何也蓋人之生死全由乎氣氣聚則生氣散則死凡病此者多以素不能愼或七情內傷或酒色過度先傷五臟之眞陰此致病之本也再或內外勞傷復有所觸以損一時之元氣或以年力衰邁氣血將離則積損爲頹此發病之因也蓋其陰虧於前而陽傷於後陰陷於下而陽乏於上以致陰陽相失精氣不交所以忽爾昏憒卒然仆倒此非陽氣暴脫之候乎故其爲病而忽爲汗出者營衛之氣脫也或爲遺尿者命門之氣脫也或口開不合者陽明經氣之脫也或口角流涎者太陰臟氣之脫也或四肢癱軟者肝脾之氣敗也或昏倦無知·語言不出者神敗於心精敗於腎也凡此皆衝·任氣脫形·神俱敗而然故必於中年之後乃有此症何今人見此無不指爲風痰而治從消散不知風中於外痰鬱於中皆實邪也而實邪爲病何遽令人暴絶若此且旣絶如此尙堪幾多消散而人不能悟良可哀也觀東垣云氣衰者多有此疾誠知要之言也奈後人不明其說但以東垣爲主氣又豈知氣之爲義乎故凡治卒倒·昏沈等症若無痰氣阻塞必須以大劑蔘·附峻補元氣以先其急隨用地黃·當歸·甘·杞之類塡補眞陰以培其本蓋精卽氣之根氣生於下卽向生之氣也經曰精化爲氣卽此之謂舍是之外他無實濟之術矣雖然夫以養生失道而病令至此敗壞可知猶望復全誠非易也第治得其法猶可望其來復若誤治之則何堪再誤哉
論痰之本
凡非風之多痰者悉由中虛而然夫痰卽水也其本在腎其標在脾在腎者以水不歸原水泛爲痰也在脾者以食飮不化土不制水也不觀之强壯之人任其多飮多食則隨食隨化未見其爲痰也惟是不能食者反能生痰此以脾虛不能化食而食卽爲痰也故凡病虛勞者其痰必多而病至垂危其痰益甚正以脾氣愈虛則全不能化而水液盡爲痰也然則痰之與病病由痰乎痰由病乎豈非痰必由於虛乎可見天下之實痰無幾而痰之宜伐者亦無幾故治痰者必當溫脾强腎以治痰之本使根本漸充則痰將不治而自去矣治痰諸法見後及詳痰飮本門
論經絡痰邪
余嘗聞之俗傳云痰在周身爲病莫測凡癱瘓·瘈瘲半身不遂等症皆伏痰留滯而然若此痰飮豈非邪類不去痰邪病何由愈余曰汝知痰之所自乎凡經絡之痰蓋卽津血之所化也使果營衛和調則津自津血自血何痰之有惟是元陽虧損神機耗敗則水中無氣而津凝·血敗皆化爲痰耳此果痰也果精血也豈以精血之外而別有所謂痰者耶若謂痰在經絡非攻不去則必幷精血而盡去之庶乎可也否則安有獨攻其痰而津血自可無動乎津血復傷元氣愈竭隨去隨化痰必愈甚此所以治痰者不能盡而所盡者惟元氣也矧復有本無痰氣而妄指爲痰以誤攻之者又何其昧之甚也故凡用治痰之藥如滾痰丸·淸氣化痰丸·搜風順氣丸之類必其元氣無傷偶有壅滯而或見微痰之不淸者乃可暫用分消豈云無效若病及元氣而但知治標則未有不日用而日敗者矣
論治痰共四條
治痰之法凡非風初病而痰氣不甚者必不可猜其爲痰而妄用痰藥此大戒也若果痰涎壅盛塡塞胸膈湯·液俱不能入則不得不先開其痰以通藥食之道而開痰之法惟吐爲捷如古方之獨聖散·茶調散·稀涎散之屬皆吐痰之劑也但恐元氣大虛不能當此峻利之物或但用新方之吐法爲妥或用牛黃丸·抱龍丸之類但使咽喉氣通能進湯飮卽止不可盡攻其痰致令危困則最所當愼以故治痰之法又必察其可攻與否然後用之斯無誤也若其眼直咬牙肢體拘急面赤强勁有力者雖見昏沈亦爲可治先用粗箸之類挖開其口隨以堅實筆榦擒住牙關乃用淡淡薑鹽湯徐徐灌之然後以中·食二指探入喉中徐引其吐若指不能入則以鵝翎醮湯代指探吐亦可如是數次得吐氣通必漸甦矣然後酌宜可以進藥此治實痰壅滯之法也
一若死證已具而痰聲漉漉於喉間者吐亦無益不必吐也若痰氣盛極而不能吐者亦不治之證也又凡形氣大虛者忌用吐法是皆不可攻者也
一凡形症已定而痰氣不甚則萬勿治痰但當調理氣血自可漸愈如果痰涎未淸則治痰之法當分虛實若氣不甚虛而或寒·或濕生痰者宜六安煎·二陳湯主之因火爲痰者宜淸膈煎及竹瀝·童便火甚者抽薪飮主之脾虛兼嘔而多痰者六君子湯或五味異功散陰氣不足多痰兼燥而咳者金水六君煎陰虛水泛爲痰者六味丸·八味丸酌而用之或爲湯亦妙脾腎虛寒不能運化而爲痰者不必兼治痰氣只宜溫補根本若中氣虛者理中湯或溫胃飮陰不足者理陰煎之類最佳
一薛立齋曰若脾氣虧損痰客中焦閉塞淸道以致四肢百骸發爲諸病者理宜壯脾氣爲主兼佐以治痰則中氣健而痰涎自化非補中益氣·蔘朮·二陳之類不能治最忌行氣化痰及倒倉之法
論寒熱證共二條
凡非風口眼歪斜有寒熱之辨在經曰足陽明之筋引缺盆及頰卒口僻急者目不合熱則筋縱目不開頰筋有寒則急引頰移口有熱則筋弛縱緩不勝收故僻此經以病之寒熱言筋之緩急也然而血氣無虧則雖熱未必緩雖寒未必急亦總由血氣之衰可知也嘗見有引內經之意而曰偏於左者以左寒而右熱偏於右者以右寒而左熱誠謬言也不知偏左者其急在左而右本無恙也偏右者亦然故無論左右凡其拘急之處卽血氣所虧之處也以藥治者左右皆宜從補以艾治者當隨其急處而灸之蓋經脈旣虛須借艾火之溫以行其氣氣行則血行故筋可舒而歪可正也凡諸灸法有言左灸右右灸左者此亦內經繆刺論之法從之亦無不可至若經言寒熱則凡如脣緩流涎聲重語遲含糊者是皆縱緩之類縱緩者多由乎熱而間亦有寒者氣虛故也歪斜牽引抽搐反張者皆拘急之類拘急者多由乎寒而間亦有熱者血虛故也蓋經所言者言理之常余所言者言病之變亦無非理也使讀經不明理必反害經意矣故臨此症者不可不加之詳審
一非風瘈瘲等症亦有寒熱之辨觀之經曰寒則反折筋急熱則筋弛縱不收此固其常也然寒熱皆能拘急亦皆能弛縱此又不可不知如寒而拘急者以寒盛則血凝血凝則滯澁滯澁則拘急此寒傷其營也熱而拘急者以火盛則血燥血燥則筋枯筋枯則拘急此熱傷其營也又若寒而弛縱者以寒盛則氣虛氣虛則不攝不攝則弛縱此寒傷其衛也熱而弛縱者以熱盛則筋軟筋軟則不收不收則弛縱此熱傷其衛也以此辨之豈不明析且或寒·或熱必有脈症可據但宜因證而治之若病無寒熱則當專治血氣無疑矣
論治血氣共二條
凡非風口眼歪斜半身不遂及四肢無力掉搖·拘攣之屬皆筋骨之病也夫肝主筋腎主骨肝藏血腎藏精精血虧損不能滋養百骸故筋有緩急之病骨有痿弱之病總由精血敗傷而然卽如樹木之衰一枝津液不到卽一枝枯槁人之偏廢亦猶是也經曰足得血而能步掌得血而能握今其偏廢如此豈非血氣衰敗之故乎臨川陳先生曰醫風先醫血血行風自滅蓋謂肝邪之見本由肝血之虛肝血虛則燥氣承之而木從金化風必隨之故治此者只當養血以除燥則眞陰復而假風自散矣若用風藥則風能勝濕血必愈燥大非宜也
一偏枯·拘急·痿弱之類本由陰虛言之詳矣然血氣本不相離故陰中有氣陰中亦有血何以辨之夫血非氣不行氣非血不化凡血中無氣則病爲縱緩廢弛氣中無血則病爲抽掣拘攣何也蓋氣主動無氣則不能動不能動則不能擧矣血主靜無血則不能靜不能靜則不能舒矣故筋緩者當責其無氣筋急者當責其無血無血者宜三陰煎或大營煎·小營煎之類主之無氣者宜五福飮·四君子湯·十全大補湯之類主之其與痿症之不動痛風之不靜者義稍不同詳列本門
非風諸症治法共十二條
凡非風症未有不因表裏俱虛而病者也外病者病在經內病者病在臟治此之法只當以培補元氣爲主若無兼症亦不宜攻補兼施徒致無益蓋其形體之壞神志之亂皆根本傷敗之病何邪之有能復其元則庶乎可望其愈
一初病卒倒危急不醒但察其有無死證如無死證而形氣不脫又無痰氣但扶定掐其人中自當漸醒或以白湯·薑湯徐徐灌之亦可待其甦醒然後察症治之若無痰·無氣而息微色白脈弱暴脫者急以獨蔘湯或淡薑湯灌之俱可若其有痰甚者以前治痰法吐之其痰不甚或以白湯調抱龍丸一丸以暫開其痰無痰聲者不可用若因氣厥昏沈而氣壅喘滿氣閉不醒者則用淡薑湯調蘇合丸一丸以暫開其氣若氣不壅滿者不可用其有久之不醒或牙關不能開者則以半夏或牙皂·細辛之類爲末少許吹入鼻中有嚔者可治無嚔者不可治或以皂莢爲末撚紙燒煙衝入鼻中亦可
一人於中年之後多有此症其衰可知經云人年四十而陰氣自半正以陰虛爲言也夫人生於陽而根於陰根本衰則人必病根本敗則人必危矣所謂根本者卽眞陰也人知陰虛惟一而不知陰虛有二如陰中之水虛則多熱·多燥而病在精血陰中之火虛則多寒·多滯而病在神氣若水火俱傷則形神俱弊難爲力矣火虛者宜大補元煎·右歸飮·右歸丸·八味地黃丸之類主之庶可以益火之源水虛者宜左歸飮·六味地黃丸之類主之庶可以壯水之主若氣血俱虛速宜以大補元煎之類悉力挽回庶可療也凡多熱·多火者忌辛溫及蔘朮·薑桂之類皆不宜輕用多寒·多濕者忌淸凉如生地·芍藥·麥冬·石斛之類皆非所宜若氣虛卒倒別無痰火·氣實等症而或者妄言中風遽用牛黃丸·蘇合丸之類再散其氣則不可救矣
一非風有火盛而病者卽陽證也火甚者宜專治其火以徙薪飮·抽薪飮·白虎湯之類酌而用之火微者宜兼補其陰以一陰煎·二陰煎或加減一陰煎之類主之凡治火之法但使火去六七卽當調治其本然陽盛者陰必病故治熱必從血分甚者用苦寒微者用甘凉欲其從乎陰也
一非風有寒盛而病者卽陰證也專宜益火寒微者宜溫胃飮·八味地黃丸之類主之寒甚者宜右歸飮·回陽飮·理中湯·四逆湯之類主之然寒勝者陽必病故治寒之法必從氣分而從乎陽也如陽脫寒甚者仍宜灸關元·氣海·神闕以回其陽氣
一非風眩運·掉搖·惑亂者總由氣虛於上而然經曰上氣不足腦爲之不滿頭爲之苦傾目爲之苦眩又曰上虛則眩此明訓也凡微覺此症卽當以五福飮之類培其中氣虛甚者卽宜用大補元煎或十全大補湯之類治之否則卒倒之漸所由至也丹溪曰無痰不作運豈眩運者必皆痰症耶此言最爲不妥別有詳義見眩運門
非風麻木·不仁等症因其血氣不至所以不知痛癢蓋氣虛則麻血虛則木麻木不已則偏枯·痿廢漸至日增此魄虛之候也經曰痱之爲病身無痛者四肢不收智亂不甚其言微知可治甚則不能言不可治也此卽其類而但有微甚之辨耳又經曰營氣虛則不仁衛氣虛則不用營衛俱虛則不仁且不用肉如故也人身與志不相有曰死亦此類也故凡遇此症只宜培養血氣勿得誤認爲痰
一夏月卒倒忽患非風·抽搐等症此火剋金熱傷氣而然卽今人之所謂暑風也氣虛者宜用蔘·芪或十味香薷飮亦可若水不制火而多煩渴者宜生脈散或人蔘竹葉石膏湯若火獨盛者宜瓜水·緣豆飮或用芩·連之屬暫解其熱若單由傷氣而無火者宜獨蔘湯或四君子湯若伏陰在內而陽虛氣脫者必用附子理中湯或六味回陽飮之類放膽用之勿謂夏月忌溫熱此不達之言也
一肥人多有非風之症以肥人多氣虛也何以肥人反多氣虛蓋人之形體骨爲君也肉爲臣也肥人者柔勝於剛陰勝於陽者也且肉以血成總皆陰類故肥人多有氣虛之證然肥人多濕·多滯故氣道多有不利若果痰氣壅滯則不得不先爲淸利宜於前治痰之法隨宜暫用若無痰而氣脫卒倒者必宜四君·六君或十全大補湯·大補元煎之類主之
一非風煩熱·自汗小水不利者不可以藥利之蓋津液外泄小水必少若再用滲利則陰水愈竭無以制火而躁煩益甚但使熱退汗止則小水自利也況自汗者多屬陽明之症亦忌利小便宜生脈散·一陰煎之類主之火甚者宜加減一陰煎
一非風遺尿者由腎氣之虛脫也最爲危證宜蔘芪·歸朮之類補之是矣然必命門火衰所以不能收攝其有甚者非加桂附終無濟也
一屍厥·酒厥·痰厥·氣厥·血厥之屬今人皆謂之中風而不知總屬非風也俱詳後厥逆本門
論用藥佐使
凡非風而有兼症者則通經佐使之法本不可廢蓋其脈絡不通皆由血氣血氣兼症各有所因如因於風者必閉鬱因於寒者必凝澁因於熱者必乾涸因於濕者必壅滯因於虛者必不運行諸如此者皆能阻塞經絡此佐使之法所以亦有不同也凡風閉者宜散而通之如麻黃·桂枝·柴胡·羌活·細辛·白芷之屬是也寒凝者宜熱而通之如葱椒·桂附·乾薑之屬是也熱燥者宜凉而通之如芩連·梔檗·石膏·知母之屬是也濕滯者宜溫利而通之如蒼朮·厚朴·茵陳·萆薢·五苓之屬是也血滯者宜活而通之如芎歸·牛膝·紅花·桃仁·大黃·芒硝之屬是也氣滯者宜行而通之如木香·香附·烏沈·枳藿之屬是也痰滯者宜開而通之如南星·半夏·牛黃·天竺黃·朱砂·海石·玄明粉之屬是也氣血虛弱者宜溫補而通之如蔘芪·歸朮·熟地·枸杞·杜仲·牛膝之屬是也凡此通經之法若乎盡矣然虛實之異猶當察焉蓋通實者各從其類使無實邪而妄用通藥則必傷元氣反爲害矣通虛者則或陰·或陽尤當知其要也如蔘芪所以補氣而氣虛之甚者非薑附之佐必不能追散失之元陽歸地所以補精血而陰虛之極者非桂附之引亦不能復無根之生氣寒邪在經而客强主弱非桂附之勇則血脈不行寒邪不去痰濕在中而土寒水泛者非薑附之煖則脾腎不健痰濕不除此通經之法大都實者可用寒凉虛者必宜溫熱也但附子之性剛勇而熱凡陰虛水虧而多熱·多燥者自非所宜若無燥熱但涉陽虛而諸藥有不及者非此不能達也古人云附子與酒同功義可知矣今人謂附子有毒多不敢用不知製用得宜何毒之有此誠奇品其毋忽之
辨經臟諸症共五條
凡非風等症當辨其在經·在臟經病者輕淺可延臟病者深重可畏經病者病連肢體臟病者敗在神氣雖病在經者無不由中而表裏微甚則各有所主此經·臟之不可不辨也然在經·在臟雖有不同而曰陰·曰陽則無不本乎氣血但知氣血之緩急知陰陽之虧勝則盡其善矣若必曰某臟·某經必用某方·某藥不知通變多失其眞故凡鑿執之談每有說得行不得者正以心之所至口不能宣也必也知幾·知微斯足稱神悟之品
一經病之輕症皮毛枯澁汗出眩運鼻塞者肺之經病血脈不榮顔色憔悴者心之經病肌肉消瘦浮腫不仁肉瞤筋惕四肢不用者脾之經病筋力疲困拘急掉瘈脇肋脹痛者肝之經病口眼歪斜者足陽明及肝膽經病骨弱無力坐立不能者腎之經病
一經病之危症皮腠氷冷滑汗如油畏寒之甚者肺之經病舌强不能言者心腎經病脣緩·口開·手撒者脾之經病眼瞀昏黑無見筋痛之極者肝腎經病耳聾絶無聞骨痛之極者腎之經病反張·戴眼腰脊如折者膀胱經病
一臟病之稍輕症咳嗽微喘短氣悲憂不已者病在肺臟言語無倫神昏多笑不寐者病在心臟腹滿·少食吐涎·嘔惡呑酸·噯氣譫語·多思者病在脾胃胸脇氣逆多驚多怒者病在肝膽少腹疼痛二便不調動氣上衝陰痿呻吟·多恐者病在腎臟
一臟病之危症氣大急·大喘或氣脫失聲色灰白或紫赤者肺腎氣絶神脫·色脫昏沈不醒色赤黑者心臟氣絶痰涎壅極呑吐不能呃逆不止腹脹之極色靑黑者脾胃氣絶眼閉不開急躁擾亂懊憹·囊縮色靑灰白者肝臟氣絶聲瘖不出寒厥不回二便閉不能通·泄不能禁者腎臟氣絶
不治證
凡非風口開·眼閉手撒·遺尿吐沫·直視聲如鼾睡昏沈不醒肉脫·筋痛之極髮直搖頭·上竄面赤如裝或頭重面鼻山根靑黑汗綴如珠痰聲漉漉者皆不治非風之脈遲緩可生急數弦大者死
述古共二條是皆風門論治故列於此
華元化曰風之厥皆由中於四時不從之氣故爲病焉有癮疹者有偏枯者有失音者有歷節者有癲厥者有疼痛者有聾瞽者有瘡癩者有脹滿者有喘乏者有赤白者有靑黑者有瘙癢者有狂妄者皆起於風也其脈浮虛者自虛而得之實大者自實而得之弦緊者汗出而得之喘乏者飮酒而得之癲厥者自勞而得之手足不遂語言謇澁者房中而得之癮疹者自卑濕而得之歷節·疼痛者因醉犯房而得之聾瞽·瘡癩者自五味飮食冒犯禁忌而得之千端萬狀莫離於五臟六腑而生矣
薛立齋曰前症若因腎虛陰火而肝燥者宜用六味地黃丸生腎水滋肝血若因怒動肝火而血耗者用四物加柴梔·丹皮·茯苓以淸肝火生肝血若因脾經鬱結而血耗者用歸脾·四物二湯以補脾氣生肝血若脾氣虛而痰滯者用二陳加白朮·柴胡健脾以化痰若因脾虛濕而風痰不利者用二陳加南星·蒼朮·防風勝濕以化痰若脾經鬱而滯者用歸脾湯加柴胡·半夏若腎經敗液爲痰者用六味丸
灸法
凡用灸法必其元陽暴脫及營衛血氣不調欲收速效惟艾火爲良然用火之法惟陽虛多寒經絡凝滯者爲宜若火盛金衰水虧多燥脈數·發熱咽乾面赤口渴·便熱等症則不可妄加艾火若誤用之必致血愈燥而熱愈甚是反速其危矣
一凡灸法頭面上艾炷宜小不宜大手足上乃可粗也又須自上而下不可先灸下後灸上
灸非風卒厥危急等症
神闕用淨鹽炒乾納於臍中令滿上加厚薑一片蓋定灸百壯至五百壯愈多愈妙薑焦則易之或以川椒代鹽或用椒於下上蓋以鹽再蓋以薑灸之亦佳
丹田·氣海二穴俱連命門實爲生氣之海經脈之本灸之皆有大效
灸非風連臟氣塞涎上昏危·不語等症百會·風池·大椎·肩井·曲池·間使·足三里
灸口眼歪斜聽會灸眼·客主人灸眼·頰車灸口·地倉灸口·承漿灸口·合谷
灸手足不遂偏枯等症百會·肩髃·曲池·風市·環跳·足三里·絶骨卽懸鐘
華元化曰心風者宜灸心兪肺風者宜灸肺兪脾風者宜灸脾兪肝風者宜灸肝兪腎風者宜灸腎兪又治陽脫灸法見熱陣四十六
非風論列方
四君子湯補陣
六君子湯補陣
金水六君煎新方和陣
大補元煎新方補陣
五福飮新方補陣
五味異功散補陣
大營煎新方補陣
小營煎新方補陣
十全大補湯補陣
四物湯補陣
歸脾湯補陣
補中益氣湯補陣
二陰煎新方補陣
一陰煎新方補陣
加減一陰煎新方補陣
三陰煎新方補陣
四逆湯熱陣
十味香薷飮和陣
獨蔘湯補陣
生脈散補陣
六味回陽飮新方熱陣
理中湯熱陣
理陰煎新方熱陣
溫胃飮新方熱陣
左歸飮新方補陣
右歸飮新方補陣
六味丸補陣
左歸丸新方補陣
右歸丸新方補陣
八味丸補陣
二陳湯和陣
六安煎新方和陣
白虎湯寒陣
推薪飮新方寒陣
徙薪飮新方寒陣
綠豆飮新方寒陣
抱龍丸小兒
牛黃丸和陣
蘇合丸和陣
吐法新方攻陣
獨聖散攻陣
茶調散攻陣
稀涎散攻陣
人蔘竹葉石膏湯寒陣
論外備用方
蔘附湯補陣
朮附湯補陣
神效黃芪湯補陣麻木
人蔘膏補陣
地黃飮子補陣
靑州白丸子和陣痰氣
三生丸熱陣痰盛
愈風丹和陣血氣受邪
易老天麻丸和陣
交加散和陣血虛經閉
三建湯熱陣陰厥
神應養眞丹和陣癱瘓
通關散因陣
續斷丸和陣脚病
酒浸牛膝丸和陣腰脚無力
調元健步丸和陣下步無力
厥逆
經義幷附釋義
脈解篇曰內奪而厥則爲瘖俳此腎虛也少陰不至者厥也
詳本篇之言厥者以其內奪謂奪其五內之精氣也瘖聲不能出也俳肢體偏廢也今人見此必皆謂之中風而不知由於內奪由於腎虛蓋聲出於肺而本乎腎形强在血而本乎精精氣之本皆主於腎故少陰不至則爲厥又調經論曰志不足則厥本神篇曰腎氣虛則厥觀此諸論則非風之義可知矣故凡治此者當以前非風證治第三條等法主之
調經論岐伯曰氣之所幷爲血虛血之所幷爲氣虛帝曰人之所有者血與氣耳今夫子乃言血幷爲虛氣幷爲虛是無實乎岐伯曰有者爲實無者爲虛今血與氣相失故爲虛焉血與氣幷則爲實焉血之與氣幷走於上則爲大厥厥則暴死氣復反則生不反則死
氣幷爲血虛血幷爲氣虛此陰陽之偏敗也今其氣血幷走於上則陰虛於下而神氣無根是卽陰陽相離之候故致厥脫而暴死復反者輕不反者甚此正時人所謂卒倒暴仆之中風亦卽痰火上壅之中風而不知實由於下虛也然上實者假實也其有甚者亦宜稍爲淸理下虛者若無實邪可據則速當峻補其下
陽明脈解篇曰厥逆連臟則死連經則生
觀本篇之連經連臟本以厥逆爲言何其明顯平正蓋連經者病在肌表故輕而生連臟者病在根本故重而死旣知此爲厥逆則凡卒倒暴仆等症其非風也可知而河間諸公皆以中腑中臟爲言則是風非風始混亂而莫辨矣
大奇論曰脈至如喘名曰暴厥暴厥者不知與人言
解精微論曰厥則目無所見夫人厥則陽氣幷於上陰氣幷於下陽幷於上則火獨光也陰幷於下則足寒足寒則脹也
詳此二論云脈至如喘者謂脈之急促如喘此血氣敗亂之候故致暴厥不言卽今人所謂中風不語之屬也云陽幷於上陰幷於下此卽上熱下寒水火不交之候故爲目無所見卽中風昏眩之屬也不語者責在肺腎昏眩者責在肝脾暫見者氣復則甦陰敗者最危之候俱當按法如前而救其本
癲狂篇曰厥逆爲病也足暴淸胸若將裂腸若將以刀切之煩而不能食脈大小皆濇煖取足少陰淸取足陽明淸則補之溫則寫之
暴淸卽暴冷也若裂若切謂其懊憹痛楚莫可名狀此卽所謂躁擾煩亂之中風也有火者多溫熱而脈洪大宜淸陰中之火有痰者多喘壅而脈滑實宜開上焦之痰無火無痰多寒凉而脈濇弱宜補其元氣凡症有若此而兼之昏亂不醒者此眞連臟之甚者也多不可治
生氣通天論曰陽氣者煩勞則張精絶辟積於夏使人煎厥陽氣者大怒則形氣絶而血菀於上使人薄厥
此云煎厥者卽熱厥之類其因煩勞而病積於夏亦今云暑風之屬也若見抽搐痰涎卒倒者當卽以前暑風之法治之薄厥者急迫相薄之謂因於大怒卽氣厥血厥之屬治法如後
通評虛實論曰凡治消癉仆擊偏枯痿厥氣滿發逆肥貴人則膏粱之疾也膈塞閉絶上下不通則暴憂之病也暴厥而聾偏塞閉不通內氣暴薄也不從內外中風之病故瘦留著也
詳此膏粱之疾卽酒色之傷脾腎之病也暴憂之病卽悲憂傷肺之屬也內氣暴薄卽鬱怒傷肝之屬也凡此皆內傷之病其有不從內而外中於風者則必留著經絡故爲消瘦痛痺之病是可見內傷外感之辨其不可混言有如此
逆順肥瘦篇曰夫衝脈者五臟六腑之海也五臟六腑皆稟焉其上者出於頏顙滲諸陽灌諸精其下者注少陰之大絡出於氣街循陰股內廉入膕中伏行骭骨內下至內踝之後屬而別其下者幷於少陰之經滲三陰其前者伏行出跗屬下循跗入大指間滲諸絡而溫肌肉故別絡結則跗上不動不動則厥厥則寒矣
詳此衝脈之義則上自頭下自足後自背前自腹凡五臟六腑十二經脈無所不稟故稱爲五臟六腑十二經脈之海夫海爲百川之宗凡諸經發源之處卽皆有會合之義其於通身血氣盛衰皆歸乎此可知也然衝脈起於胞中卽其經絡之所亦卽其聚畜之所故稱爲血海亦稱爲命門此卽所謂根本之宅也若素縱情慾以致精氣之源傷敗於此則厥脫暴仆等病亦因於此不然則何以忽然仆倒而神形俱敗表裏俱殘全無知覺一至於此是豈一經一臟之病之所致歟於此察之則實由衝脈崩敗必無疑矣故凡治此者欲舍根蒂而求其濟吾知其必無是理也衝脈詳義具類經經絡類第二十七篇註中
繆刺論曰邪客於手足少陰太陰足陽明之絡此五絡皆會於耳中上絡左角五絡俱竭令人身脈皆動而形無知也其狀若屍或曰屍厥鬄其左角之髮方一寸燔治飮以美酒一杯不能飮者灌之立已仍有刺法詳二十七卷耳症門
詳此屍厥一症乃外邪卒中之惡候凡四時不正之氣及山魔土煞五屍魘魅之屬皆是也犯之者忽然手足厥冷肌膚寒栗面目靑黑精神不守或口噤妄言痰涎壅塞或頭旋運倒不省人事卽名飛屍卒厥宜用鍼法具見本經若用艾灸則無如秦承祖灸鬼法及華陀灸陽脫法爲妙凡用藥之法當知邪之所湊必因氣虛故在本經卽以左角之血餘用補五絡之脫竭其義可知若此危急之際非用蔘附回陽等藥何以挽回若果邪氣壅盛胸膈不淸則不得不先爲開通然後調理宜不換金正氣散流氣飮葱薑湯蘇合丸之類酌而主之
方盛衰論雷公請問氣之多少何者爲逆何者爲從帝曰陽從左陰從右老從上少從下是以氣多少逆皆爲厥問曰有餘者厥耶答曰一上不下寒厥到膝少者秋冬死老者秋冬生氣上不下頭痛巓疾求陽不得求陰不審五部隔無徵若居曠野若伏空室綿綿乎屬不滿日是以少陰之厥令人妄夢其極至迷
此言氣逆者卽爲厥也凡陰陽之氣陽從左而升陰從右而降故陽病者左爲甚陰病者右爲甚以升者不升降者不降而逆其升降之氣也又人之生氣必自下而升故老人之氣已衰於下而從上者爲順少壯之氣先盛於下而從下者爲順若以老人而神衰於上其所終之氣可知少壯而形衰於下其所始之氣可知皆逆候也及其爲病而一上不下此其根本已虧故寒厥到膝少年以陽氣方盛而陽衰若此故秋冬當死老人以陽氣本衰而畏寒其常故秋冬無慮凡此厥逆之病謂其陽若非陽謂其陰若非陰五臟隔絶無徵可驗若不能終其日者蓋甚言其凋敝難爲也再若人之妄夢而有至迷亂昏絶者此以心腎不交而精神散越故爲厥逆有至如此亦總屬少陰根本之病
厥論岐伯曰陽氣衰於下則爲寒厥陰氣衰於下則爲熱厥帝曰熱厥之爲熱也必起於足下者何也岐伯曰陽氣起於足五指之表陰脈者集於足下而聚於足心故陽氣勝則足下熱也帝曰寒厥之爲寒也必從五指而上於膝者何也曰陰氣起於五指之裏集於膝下而聚於膝上故陰氣勝則從五指至膝上寒其寒也不從外皆從內也寒厥何失而然也此人者質壯以秋冬奪於所用陽氣衰不能滲營其經絡陽氣日損陰氣獨在故手足爲之寒也熱厥何如而然也酒入於胃則絡脈滿而經脈虛陰氣虛則陽氣入陽氣入則胃不和胃不和則精氣竭精氣竭則不營其四支也此人必數醉若飽以入房氣聚於脾中不得散酒氣與穀氣相薄熱盛於中故熱遍於身內熱而溺赤也夫酒氣盛而慓悍腎氣日衰陽氣獨勝故手足爲之熱也帝曰厥或令人腹滿或令人暴不知人或至半日遠至一日乃知人者何也岐伯曰陰氣盛於上則下虛下虛則腹脹滿陽氣盛於上則下氣重上而邪氣逆逆則陽氣亂陽氣亂則不知人也
厥論帝曰願聞六經脈之厥狀病能也岐伯曰巨陽之厥則腫首頭重足不能行發爲眴仆嘔血善衄陽明之厥則癲疾欲走呼腹滿不得臥面赤而熱妄見而妄言喘咳身熱善驚衄嘔血少陽之厥則暴聾頰腫而熱脇痛胻不可以運機關不利腰不可以行項不可以顧發腸癰不可治驚者死太陰之厥則腹滿䐜脹後不利不飮食食則嘔不得臥胻急攣心痛引腹少陰之厥則口乾溺赤腹滿心痛嘔變下泄淸厥陰之厥則少腹腫痛腹脹涇溲不利好臥屈膝陰縮腫胻內熱攣腰痛虛滿前閉譫言三陰俱逆不得前後使人手足寒三日死手太陰厥逆虛滿而咳善嘔沫手心主少陰厥逆心痛引喉身熱死不可治手太陽厥逆耳聾泣出項不可以顧腰不可以俛仰手陽明少陽厥逆發喉痺嗌腫痙
詳本論之寒厥熱厥雖皆以手足爲言而實以陰陽之敗亂爲言也故寒厥言奪於所用熱厥言因於數醉正以陰陽之氣無不起於手足故凡厥之將作則寒熱麻痺必先由手足而起及其甚也則變出百端或五臟六腑各有其症如此然則手足之厥特其形見之徵兆耳而見微知著自當因標而慮本也
傷寒厥逆
仲景曰傷寒一二日至四五日而厥者必發熱前熱者後必厥厥深者熱亦深厥微者熱亦微厥應下之而反發汗者必口傷爛赤凡厥者陰陽氣不相順接便爲厥厥者手足逆冷是也厥少熱多其病當愈寒多熱少陽氣退其病爲進也
詳此仲景之厥逆頗與內經有異蓋以手足言之在內經則有寒厥熱厥之分在仲景則單以逆冷者爲厥再以邪正言之在內經則論在元氣故其變出百端而在氣在血俱有危證在仲景則論在邪氣故單據手足而所畏者則在陰進而陽退也觀成無己曰厥爲陰之盛也義可知矣諸傷寒厥逆等症俱詳具傷寒門
論證
厥逆之症危證也蓋厥者盡也逆者亂也卽氣血敗亂之謂也故內經特重而詳言之如云卒厥暴厥者皆厥逆之總名也如云寒厥熱厥者分厥逆之陰陽也如云連經連臟者論厥逆之死生也再若諸經臟腑之辨亦旣詳矣又近世猶有氣厥血厥痰厥酒厥臟厥蛔厥等症亦無非本之經義觀內經諸論已極明顯奈何後人猶不能察凡遇此症則悉認之爲中風竟不知厥逆爲何病而通作風治害孰甚焉余深悲之故於前非風門悉力辨正至於治此之法卽當以前非風證治互相參用正所以治厥逆也其有未盡等症仍列如後條
論治共七條
一寒厥熱厥之治凡寒厥者必四肢淸凉脈沈微不數或雖數而無力或畏寒喜熱引衣自覆或下利淸穀形症多惺惺雖此類皆屬寒證然似熱非熱之證猶多故凡以手足見厥而脈症俱無實熱者悉寒厥之無疑也熱厥者必先多熱症脈沈滑而數畏熱喜冷揚手掉足或煩躁不寧大便秘赤形症多昏冒凡治此二者卽當以非風門治寒治熱之法主之至若傷寒厥症其陰其陽亦當以此法爲辨但傷寒之厥辨在邪氣故寒厥宜溫熱厥可攻也內經之厥重在元氣故熱厥當補陰寒厥當補陽也二者之治不可不察
一氣厥之症有二以氣虛氣實皆能厥也氣虛卒倒者必其形氣索然色淸白身微冷脈微弱此氣脫證也宜蔘芪歸朮地黃枸杞大補元煎之屬甚者以回陽飮獨蔘湯之類主之氣實而厥者其形氣憤然勃然脈沈弦而滑胸膈喘滿此氣逆證也經曰大怒則形氣絶而血菀於上卽此類也治宜以排氣飮或四磨飮或八味順氣散蘇合香丸之類先順其氣然後隨其虛實而調理之又若因怒傷氣逆氣旋去而眞氣受損者氣本不實也再若素多憂鬱恐畏而氣怯氣陷者其虛尤可知也若以此類而用行氣開滯等劑則誤矣
一血厥之症有二以血脫血逆皆能厥也血脫者如大崩大吐或産血盡脫則氣亦隨之而脫故致卒仆暴死宜先掐人中或燒醋炭以收其氣急用人蔘一二兩煎湯灌之但使氣不盡脫必漸甦矣然後因其寒熱徐爲調理此所謂血脫益氣也若不知此而但用血分等藥則幾微之氣忽爾散失陰無所主無生機矣其或有用寒凉以止血者必致敗絶陽氣適足以速其死耳血逆者卽經所云血之與氣幷走於上之謂又曰大怒則形氣絶而血菀於上之類也夫血因氣逆必須先理其氣氣行則血無不行也宜通瘀煎或化肝煎之類主之俟血行氣舒然後隨症調理
一痰厥之症凡一時痰涎壅塞氣閉昏憒藥食俱不能通必先宜或吐或開以治其標此不得不先救其急也但覺痰氣稍開便當治其病本如因火生痰者宜淸之降之因風寒生痰者宜散之溫之因濕生痰者宜燥之利之因脾虛生痰者自宜補脾因腎虛生痰者自宜補腎此痰之不必治也但治其所以痰而痰自淸矣然猶有不可治痰者恐愈攻愈虛而痰必愈甚也諸治痰法見前非風門治痰條中
一酒厥之症卽經所云熱厥之屬也又經云酒風者亦此類也凡縱飮無節之人多有此病方其氣血正盛力能勝之不知酒害之何有及其將衰則酒之侮人斯可畏耳酒病極多莫知所出其爲酒厥則全似中風輕者猶自知人重者卒爾運倒忽然昏憒或躁煩或不語或痰涎如湧或氣喘發熱或咳嗽或吐血但察其大便乾燥脈實喜冷者此濕熱上壅之證宜以抽薪飮之類疾降其火火之甚者仍以梨漿飮綠豆飮之屬更迭進之以解其毒此證大忌辛燥等物務使濕熱漸退神氣稍復然後用補陰等劑以善其後其有大便不實或無火症而脈見緩弱者則不宜淸火但以二陳湯六君子湯或金水六君煎之類主之若因酒傷陰以致脾腎兩虛而爲厥脫者非速救本源終無濟也凡患此者宜終身忌酒勿使沾脣可也若不知戒再犯必難爲矣
一色厥之症有二一曰暴脫一曰動血也凡色厥之暴脫者必以其人本虛偶因奇遇而悉力勉爲者有之或因相慕日久而縱竭情慾者亦有之故於事後則氣隨精去而暴脫不返宜急掐人中仍令陰人摟定用口相對務使煖氣噓通以接其氣勿令放脫以保其神隨速用獨蔘湯灌之或速灸氣海數十壯以復陽氣庶可挽回第以臨時慌張焉知料理故每致不救然此以卽病者言所見誠不多也其有不卽病而病此者則甚多也又何以言之以其精去於頻而氣脫於漸故每於房慾二三日之後方見此症第因其病不在卽故不以此爲病兼之人多諱此而不知中年之後多有因此而病者是皆所謂色厥也奈時師不能察而每以中風斃之耳凡治此者單宜培補命門或水或火當以非風門治法第三條者主之又色厥之動血者以其血氣幷走於上亦血厥之屬也但與大怒血逆者不同而治法亦有所異蓋此因慾火上炎故血隨氣上必其情慾動極而慾不能遂者有之或借麯檗以强遏鬱火者亦有之其症則忽爾暴吐或鼻衄不能禁止或厥逆或汗出或氣喘或咳嗽此皆以陰火上衝而然凡治此者必先制火以抑其勢宜淸化飮四陰煎或加減一陰煎之類主之其有陰竭於下火不歸源別無煩熱脈症而血厥不止垂危者非鎭陰煎必不能救待其勢定然後因症酌治之
一臟厥蚘厥二症皆傷寒證也幷見傷寒門
述古
華元化陽厥論曰驟風暴熱雲物飛揚晨晦暮晴夜炎晝冷應寒不寒當雨不雨水竭土壞時歲大旱草木枯悴江河之涸此天地之陽厥也暴壅塞忽喘促四肢不收二腑不利耳聾目盲咽乾口焦喉舌生瘡鼻流淸涕頰赤心煩頭昏腦重雙睛似火一身如燒素不能者乍能素不欲者乍欲登高歌笑棄衣奔走狂言妄語不辨親疎發躁無度飮水不休胸膈膨脹腹脇滿悶背疽肉爛煩潰消中食不入胃水不穿腸驟腫暴滿叫呼昏冒不省人事疼痛不知去處此人之陽厥也陽厥之脈擧按有力者生絶者死
陰厥論曰飛霜走雹朝昏暮靄雲雨飄颻風露寒冷當熱不熱未寒而寒時氣淋淫泉生田野山摧地裂土壞河溢月晦日昏此天地之陰厥也暴瘂卒寒一身拘急四肢拳攣脣靑面黑目直口噤心腹滿痛頭頷搖鼓腰脚沈重語言蹇澁上吐下瀉左右不仁大小便滑呑吐酸淥悲憂慘戚喜怒無常者此人之陰厥也陰厥之脈擧指弱按指大者生擧按俱絶者死一身悉冷額汗自出者亦死陰厥之病過三日勿治
厥逆論列方
獨蔘湯補陣
大補元煎新方補陣
六君子湯補陣
鎭陰煎新方熱陣
四陰煎新方補陣
六味回陽飮新方熱陣
淸化飮新方因陣
化肝煎新方寒陣
四味回陽飮新方熱陣
二陳湯和陣
排氣飮新方和陣
金水六君煎新方和陣
通瘀煎新方因陣
四磨飮和陣
加減一陰煎新方補陣
蘇合香丸和陣
八味順氣散和陣
論外備用方
星香湯和陣痰氣厥
四逆湯熱陣寒厥
沈香桂附丸熱陣厥冷
三建湯熱陣陰寒
薑附湯熱陣厥冷轉筋
附子理中湯熱陣虛寒
大已寒丸熱陣中寒
養正丹熱陣痰厥不降
四逆散散陣熱厥
傷風
經義
骨空論曰風者百病之始也風從外入令人振寒汗出頭痛身重惡寒治在風府調其陰陽不足則補有餘則瀉
陰陽應象大論曰邪風之至疾如風雨
太陰陽明論曰陽受風氣陰受濕氣傷於風者上先受之傷於濕者下先受之
歲露論曰賊風邪氣承虛傷人
八正神明論曰正邪者身形若用力汗出腠理開逢虛風其中人也微故莫如其情莫見其形
平人氣象論曰脈滑曰風
風論曰風氣藏於皮膚之間內不得通外不得泄風者善行而數變腠理開則洒然寒閉則熱而悶其寒也則衰飮食其熱也則消肌肉故使人怢慄而不能食名曰寒熱
評熱病論曰勞風法在肺下其爲病使人强上冥視唾出若涕惡風而振寒此爲勞風之病巨陽引精者三日中年者五日不精者七日咳出淸黃涕其狀如膿大如彈丸從口中若鼻中出不出則傷肺傷肺則死也此節有說在咳嗽門
論證
傷風之病本由外感但邪甚而深者遍傳經絡卽爲傷寒邪輕而淺者止犯皮毛卽爲傷風皮毛爲肺之合而上通於鼻故其在外則爲鼻塞聲重甚者幷連少陽陽明之經而或爲頭痛或爲憎寒發熱其在內則多爲咳嗽甚則邪實在肺而爲痰爲喘有寒勝而受風者身必無汗而多咳嗽以陰邪閉鬱皮毛也有熱勝而受風者身必多汗惡風而咳嗽以陽邪開泄肌腠也有氣强者雖見痰嗽或五六日或十餘日肺氣疎則頑痰利風邪漸散而愈也有氣弱者邪不易解而痰嗽日甚或延綿數月風邪猶在非用辛溫必不散也有以衰老受邪而不愼起居則舊邪未去新邪繼之多致終身受其累此治之尤不易也蓋凡風邪傷人必在肩後頸根大杼風門肺兪之間由玆達肺最近最捷按而酸處卽其徑也故凡氣體薄弱及中年以後血氣漸衰者邪必易犯但知愼護此處或晝坐則常令微煖或夜臥則以衣帛之類密護其處勿使微凉則可免終身傷風咳嗽之患此余身驗切效之法謹錄之以告夫惜身同志者
論治
凡傷風咳嗽多痰或喘急嘔惡者宜六安煎加減治之爲最妙二陳湯多生薑亦可若外感風寒咳嗽多痰喘急而陰虛血氣不足痰有不活氣有不充則托送無力邪不易解宜金水六君煎其效如神若年衰腎弱者尤宜用之若傷風兼寒而咳嗽發熱者宜柴陳煎若時行風邪在肺咳嗽喘急多痰而陰寒氣甚邪不易解者宜小靑龍湯或消風百解散或金沸草散若傷風初感寒熱往來涕唾稠粘胸膈不快咳嗽多痰者蔘蘇飮若傷風頭痛鼻塞聲重咳嗽者局方神朮散或川芎茶調散若感風兼濕而頭目不淸鼻塞聲重者宜冲和散若風寒外閉肢節煩疼鼻塞聲重而內多伏火者局方羌活散若太陽經傷風發熱自汗惡風者桂枝湯
傷風論列方
六安煎新方和陣
二陳湯和陣
金水六君煎新方和陣
蔘蘇飮散陣
沖和散散陣
消風百解散散陣
桂枝湯散陣
柴陳煎新方散陣
局方神朮散散陣
小靑龍湯散陣
金沸草散散陣
局方羌活散散陣
川芎茶調散散陣
論外備用方
三拗湯散陣鼻塞咳嗽
華蓋散散陣嗽
景岳全書卷之十二從集雜證謨
風痺
經義
痺論曰風寒濕三氣雜至合而爲痺也其風氣勝者爲行痺寒氣勝者爲痛痺濕氣勝者爲著痺帝曰其有五者何也岐伯曰以冬遇此爲骨痺以春遇此爲筋痺以夏遇此爲脈痺以至陰遇此爲肌痺以秋遇此爲皮痺帝曰內舍五臟六腑何氣使然岐伯曰五臟皆有合病久而不去者內舍於其合也故骨痺不已復感於邪內舍於腎筋痺不已復感於邪內舍於肝脈痺不已復感於邪內舍於心肌痺不已復感於邪內舍於脾皮痺不已復感於邪內舍於肺所謂痺者各以其時重感於風寒濕之氣也
痺論曰凡痺之客五臟者肺痺者煩滿喘而嘔心痺者脈不通煩則心下鼓暴上氣而喘嗌乾善噫厥氣上則恐肝痺者夜臥則驚多飮數小便上爲引如懷腎痺者善脹尻以代踵脊以代頭脾痺者四肢懈惰發咳嘔汁上爲大塞腸痺者數飮而出不得中氣喘爭時發飱泄胞痺者少腹膀胱按之內痛若沃以湯澁於小便上爲淸涕陰氣者靜則神藏躁則消亡飮食自倍腸胃乃傷淫氣喘息痺聚在肺淫氣憂思痺聚在心淫氣遺溺痺聚在腎淫氣乏竭痺聚在肝淫氣肌絶痺聚在脾諸痺不已亦益內也其風氣勝者其人易已也
痺論帝曰痺其時有死者或疼久者或易已者其故何也岐伯曰其入臟者死其留連筋骨間者疼久其留皮膚間者易已帝曰其客於六腑者何也曰此亦其食飮居處爲其病本也六腑亦各有腧風寒濕氣中其腧而食飮應之循腧而入各舍其腑也帝曰痺或痛或不痛或不仁或寒或熱或燥或濕其故何也曰痛者寒氣多也有寒故痛也其不痛不仁者病久入深營衛之行澁經絡時疎故不痛皮膚不營故爲不仁其寒者陽氣少陰氣多與病相益故寒也其熱者陽氣多陰氣少病氣勝陽遭陰故爲痺熱其多汗而濡者以其逢濕甚也陽氣少陰氣盛兩氣相感故汗出而濡也帝曰夫痺之爲病不痛何也曰痺在於骨則重在於脈則血凝而不流在於筋則屈不伸在於肉則不仁在於皮則寒故具此五者則不痛也凡痺之類逢寒則急逢熱則縱帝曰善
周痺篇帝曰願聞衆痺岐伯曰此各在其處更發更止更居更起以右應左以左應右非能周也更發更休也刺此者痛雖已止必刺其處勿令復起帝曰願聞周痺何如曰周痺者在於血脈之中隨脈以上隨脈以下不能左右各當其所帝曰刺此奈何曰痛從上下者先刺其下以過之後刺其上以脫之痛從下上者先刺其上以過之後刺其下以脫之帝曰此痛安生何因而有名曰風寒濕氣客於外分肉之間迫切而爲沫沫得寒則聚聚則排分肉而分裂也分裂則痛痛則神歸之神歸之則熱熱則痛解痛解則厥厥則他痺發發則如是此內不在臟而外未發於皮獨居分肉之間眞氣不能周故命曰周痺
長刺節論曰病在筋筋攣節痛不可以行名曰筋痺病在肌膚肌膚盡痛名曰肌痺傷於寒濕病在骨骨重不可擧骨髓酸痛寒氣至名曰骨痺
壽夭剛柔篇曰病在陽者命曰風病在陰者命曰痺陰陽俱病命曰風痺病有形而不痛者陽之類也無形而痛者陰之類也無形而痛者其陽完而陰傷之也急治其陰無攻其陽有形而不痛者其陰完而陽傷之也急治其陽無攻其陰陰陽俱動乍有形乍無形加以煩心命曰陰勝其陽此謂不表不裏其形不久
五邪篇曰邪在腎則病骨痛陰痺陰痺者按之而不得腹脹腰痛大便難肩背頸項痛時眩取之湧泉崑崙視有血者盡取之
五臟生成篇曰臥出而風吹之血凝於膚者爲痺凝於脈者爲泣凝於足者爲厥此三者血行而不得反其空故爲痺厥也
脈要精微論曰按之至骨脈氣少者腰脊痛而身有痺也
九鍼論曰八風傷人內舍於骨解腰脊節腠理之間爲深痺也故爲治鍼必長其身鋒其末可以取深邪遠痺
四時氣篇曰著痺不去久寒不已卒取其三里
玉機眞藏論曰風寒客於人使人毫毛畢直皮膚閉而爲熱當是之時可汗而發也弗治病入舍於肺名曰肺痺發咳上氣弗治肺卽傳而行之肝病名曰肝痺一名曰厥脇痛出食當是之時可按若刺耳
五臟生成論曰赤脈之至也喘而堅診曰有積氣在中時害於食名曰心痺得之外疾思慮而心虛故邪從之白脈之至也喘而浮上虛下實驚有積氣在胸中喘而虛驚名曰肺痺寒熱得之醉而使內也靑脈之至也長而左右彈有積氣在心下支胠名曰肝痺得之寒濕與疝同法腰痛足淸頭痛黃脈之至也大而虛有積氣在腹中有厥氣名曰厥疝女子同法得之疾使四肢汗出當風黑脈之至也上堅而大有積氣在小腹與陰名曰腎痺得之沐浴淸水而臥
逆調論帝曰人身非衣寒也中非有寒氣也寒從中生者何岐伯曰是人多痺氣也陽氣少陰氣多故身寒如從水中出一水不能勝二火故不能凍慄病名曰骨痺詳寒熱門
論證共二條
風痺一症卽今人所謂痛風也蓋痺者閉也以血氣爲邪所閉不得通行而病也如痺論曰風氣勝者爲行痺蓋風者善行數變故其爲痺則走注歷節無有定所是爲行痺此陽邪也曰寒氣勝者爲痛痺以血氣受寒則凝而留聚聚則爲痛是爲痛痺此陰邪也曰濕氣勝者爲著痺以血氣受濕則濡滯濡滯則肢體沈重而疼痛頑木留著不移是爲著痺亦陰邪也凡此三者卽痺之大則也此外如五臟六腑之痺則雖以飮食居處皆能致之然必重感於邪而內連臟氣則合而爲痺矣若欲辨其輕重則在皮膚者輕在筋骨者甚在臟腑者更甚若欲辨其寒熱則多熱者方是陽證無熱者便是陰證然痺本陰邪故惟寒者多而熱者少此則不可不察
觀痺論曰風寒濕三氣雜至合而爲痺而壽夭剛柔篇又曰在陽者命曰風在陰者命曰痺何也蓋三氣之合乃專言痺症之所因也曰在陽爲風在陰爲痺又分言表裏之有殊也如風之與痺本皆由感邪所致但外有表症之見而見發熱頭疼等症或得汗卽解者是皆有形之謂此以陽邪在陽分是卽傷寒中風之屬也故病在陽者命曰風若旣受寒邪而初無發熱頭疼又無變症或有汗或無汗而筋骨之痛如故及延綿久不能愈而外無表症之見者是皆無形之謂此以陰邪直走陰分卽諸痺之屬也故病在陰者命曰痺其或旣有表症而疼痛又不能愈此卽半表半裏陰陽俱病之症故陰陽俱病者命曰風痺此所以風病在陽而痺病在陰也然則諸痺者皆在陰分亦總由眞陰衰弱精血虧損故三氣得以承之而爲此諸症經曰邪入於陰則痺正謂此也是以治痺之法最宜峻補眞陰使血氣流行則寒邪隨去若過用風濕痰滯等藥而再傷陰氣必反增其病矣
風痺治法共五條
痺因外邪病本在經而深則連臟故其在上則有喘嘔有吐食在中則爲脹滿爲疼痛在下則爲飱泄爲秘結諸病此皆風痺之兼症也凡見此者當於各門權其緩急先後而隨症治之
一痺症之風勝者治當從散宜敗毒散烏藥順氣散之類主之若以風勝而兼微火者宣大秦艽湯或九味羌活湯之類主之
一痺症之寒勝者但察其表裏俱無熱症卽當從溫治之宜五積散或小續命湯甘草附子湯之類主之若寒甚氣虛者宜三因附子湯之類主之
一痺症之濕勝者其體必重或多寒或多痰或多汗皆脾弱陰寒證也若羌活勝濕湯乃兼風散濕之劑也五積散乃溫經散濕之劑也眞武湯乃溫中除濕之劑也三因附子湯乃補脾燥濕之劑也調氣平胃散乃行氣行濕之劑也五苓散乃利水導濕之劑也二陳湯六君子湯乃化痰去濕之劑也大抵治濕者欲其燥欲燥者宜從煖蓋脾土喜燥而惡濕喜煖而惡寒故溫脾卽所以治濕也然又有濕熱之爲病者必見內熱之症滑數之脈方可治以淸凉宜二妙散及加味二妙丸當歸拈痛湯之類主之其有熱甚者如抽薪飮之類亦可暫用先淸其火而後調其氣血
一風痺之症大抵因虛者多因寒者多惟血氣不充故風寒得以入之惟陰邪留滯故經脈爲之不利此痛痺之大端也惟三氣飮及大防風湯之類方能奏效凡治痺之法惟此爲最其有宜酒者卽以三氣飮浸酒服之亦妙法見本方或用易老天麻丸亦可
歷節風痛
歷節風痛以其痛無定所卽行痺之屬也病源云歷節風痛是氣血本虛或因飮酒腠理開汗出當風所致或因勞倦調護不謹以致三氣之邪遍歷關節與氣血相搏而疼痛非常或如虎之咬故又有白虎歷節之名中藏經曰歷節疼痛者因醉犯房而得之此其槪也大都痛痺之症多有晝輕而夜重者正陰邪之在陰分也其有遇風雨陰晦而甚者此正陰邪侮陽之證也或得煖遇熱而甚者此濕熱傷陰之火證也有火者宜從淸凉有寒者宜從溫熱若筋脈拘滯伸縮不利者此血虛血燥證也非養血養氣不可凡諸治法總宜如前
一凡諸痺作痛者俱宜用火龍膏貼之
風痺論列方
六君子湯補陣
大防風湯補陣
大秦艽湯和陣
小續命湯散陣
敗毒散散陣
五積散散陣
眞武湯熱陣
二陳湯和陣
三氣飮新方熱陣
五苓散和陣
推薪飮新方寒陣
二妙散寒陣
火龍膏外科
三因附子湯熱陣
甘草附子湯熱陣
加味二妙丸寒陣
易老天麻丸和陣
當歸拈痛湯寒陣
烏藥順氣散散陣
九味羌活湯散陣
調氣平胃散和陣
羌活勝濕湯和陣
論外備用方
大建中湯補陣陽虛
愈風丹和陣虛風
活絡飮和陣風濕
茯苓丸和陣痰飮痺痛
換骨丹和陣
史國公浸酒方和陣
三痺湯和陣血虛氣滯
蠲痺湯和陣溫經
虎骨散和陣風毒走注
換腿丸和陣疎邪
桂心散和陣風邪走痛
透經解攣湯和陣去風通經
虎骨酒和陣强筋骨
薏仁酒和陣脚痺
秦艽地黃湯和陣風熱血燥
趁痛散和陣行血行氣
豨薟丸和陣
六味茯苓湯和陣痰痺
鷄鳴散和陣風濕流注
白朮酒和陣中濕身痛
獨活寄生湯和陣風寒濕痺
續斷丸和陣風濕浮腫
續斷丹和陣三氣
除濕蠲痺湯和陣風濕
濕鬱湯和陣風濕
薏仁湯和陣流注
薰洗痛風法和陣
薰蒸法和陣
枳實散和陣心痺痛
加味五痺湯和陣五臟痺
人蔘散和陣肝痺脇痛
紫蘇子湯和陣肺痺胸痛
溫中法麯丸熱陣脾痺多寒
當歸湯散陣肺痺上氣
麻黃左經湯散陣風邪
半夏左經湯散陣風濕流注
大黃左經湯散陣閉結
神效左經丸散陣三氣
虎脛骨丸寒陣濕熱
羌活散散陣風氣
蒼朮湯寒陣濕熱
苦參丸寒陣陰虛風熱
熨背散熱陣脇背痛
十味剉散熱陣血弱攣痛
蔘附滲濕湯熱陣寒濕痺痛
龍虎丹熱陣走注
芎附散熱陣溫補行散
愈風燥濕化痰丸和陣
麻黃杏仁薏苡甘草湯散陣風濕
汗症
經義
陰陽應象大論曰陽之汗以天地之雨名之
宣明五氣篇曰心爲汗
陰陽別論曰陽加於陰謂之汗
評熱病論曰陰虛者陽必湊之故少氣時熱而汗出也
決氣篇曰津脫者腠理開汗大泄
骨空論曰風從外入令人振寒汗出頭痛身重惡寒大風汗出灸譩譆譩譆在背下俠脊傍三寸所
金匱眞言論曰夏暑汗不出者秋成風瘧
熱論曰暑當與汗皆出勿止
生氣通天論曰因於暑汗煩則喘喝靜則多言體若燔炭汗出而散汗出偏沮使人偏枯汗出見濕乃生痤疿勞汗當風寒薄爲皶鬱乃痤魄汗未盡形弱而氣爍穴兪以閉發爲風瘧陽者衛外而爲固也
評熱病論曰人所以汗出者皆生於穀穀生於精今邪氣交爭於骨肉而得汗者是邪却而精勝也復熱者邪氣也汗者精氣也今汗出而輒復熱者是邪勝也汗出而脈尙躁盛者死
熱病篇曰熱病已得汗出而脈尙躁喘且復熱喘甚者死熱病已得汗而脈尙躁盛此陰極之脈也死其得汗而脈靜者生熱病者脈尙盛躁而不得汗者此陽極之脈也死脈盛躁得汗靜者生熱病而汗且出及脈順可汗者取之魚際太淵大都太白瀉之則熱去補之則汗出汗出太甚取內踝上橫脈以止之
寒熱病篇曰臂太陰可汗出足陽明可汗出故取陰而汗出甚者止之於陽取陽而汗出甚者止之於陰
逆順篇曰無刺熇熇之熱無刺漉漉之汗
五禁篇曰五禁五奪五逆者皆不可刺曰大汗出之後是三奪也
平人氣象論曰尺澁脈滑謂之多汗
邪氣臟腑病形篇曰肺脈緩甚爲多汗微緩爲痿瘻偏風頭以下汗出不可止
本臟篇曰衛氣者所以溫分肉充皮毛肥腠理司闔關者也
經脈別論曰飮食飽甚汗出於胃驚而奪精汗出於心持重遠行汗出於腎疾走恐懼汗出於肝搖體勞倦汗出於脾
本病論曰醉飽行房汗出於脾
水熱穴論曰勇而勞甚則腎汗出所謂玄府者汗空也
擧痛論曰炅則腠理開營衛通汗大泄故氣泄矣勞則喘息汗出外內皆越故氣耗矣
五變篇曰肉不堅腠理疎則善病風厥漉汗
痺論曰風寒濕三氣雜至合而爲痺其多汗而濡者此其逢濕甚也陽氣少陰氣盛兩氣相感故汗出而濡也
臟氣法時論曰肺病者肩背痛汗出腎病者寢汗出憎風
陰陽應象大論曰陽勝則身熱腠理閉喘粗爲之俛仰汗不出而熱齒乾以煩寃腹滿死能冬不能夏陰勝則身寒汗出身常淸數慄而寒寒則厥厥則腹滿死能夏不能冬
脈要精微論曰陽氣有餘爲身熱無汗陰氣有餘爲多汗身寒陰陽有餘則無汗而寒
營衛生會篇曰血之與氣異名同類焉故奪血者無汗奪汗者無血故人有兩死而無兩生
脈要精微論曰肺脈軟而散者當病灌汗
六元正紀大論曰太陽所至爲寢汗痙
診要經終論曰太陽之脈其終也戴眼反折瘈瘲其色白絶汗乃出出則死矣
經脈篇曰六陽氣絶則陰與陽相離離則腠理發泄絶汗乃出故旦占夕死夕占旦死
論證共三條
汗出一症有自汗者有盜汗者自汗者濈濈然無時而動作則益甚盜汗者寐中通身汗出覺來漸收諸古法云自汗者屬陽虛腠理不固衛氣之所司也人以衛氣固其表衛氣不固則表虛自汗而津液爲之發泄也治宜實表補陽盜汗者屬陰虛陰虛者陽必湊之故陽蒸陰分則血熱血熱則液泄而爲盜汗也治宜淸火補陰此其大法固亦不可不知也然以余觀之則自汗亦有陰虛盜汗亦多陽虛也如遇煩勞大熱之類最多自汗故或以飮食之火起於胃勞倦之火起於脾酒色之火起於腎皆能令人自汗若此者謂非陽盛陰衰者而何又若人之寤寐總由衛氣之出入衛氣者陽氣也人於寐時則衛氣入於陰分此其時非陽虛於表者而何所以自汗盜汗亦各有陰陽之症不得謂自汗必屬陽虛盜汗必屬陰虛也然則陰陽有異何以辨之曰但察其有火無火則或陰或陽自可見矣蓋火盛而汗出者以火爍陰陰虛可知也無火而汗出者以表氣不固陽虛可知也知斯二者則汗出之要無餘義而治之之法亦可得其綱領矣
一汗由血液本乎陰也經曰陽之汗以天地之雨名之其義可知然汗發於陰而出於陽此其根本則由陰中之營氣而其啓閉則由陽中之衛氣故凡欲疎汗而不知營衛之盛衰欲禁汗而不知橐籥之牝牡亦猶盪舟於陸而駕車於海耳吾知其不敗不已也
一汗症有陰陽陽汗者熱汗也陰汗者冷汗也人但知熱能致汗而不知寒亦致汗所謂寒者非曰外寒正以陽氣內虛則寒生於中而陰中無陽陰中無陽則陰無所主而汗隨氣泄故凡大驚大恐大懼皆能令人汗出是皆陽氣頓消眞元失守之兆至其甚者則如病後産後或大吐大瀉失血之後必多有汗出者是豈非氣去而然乎故經曰陰勝則身寒汗出身常淸數慄而寒寒則厥厥則腹滿死仲景曰極寒反汗出身必冷如氷是皆陰汗之謂也故凡治陰汗者但當察氣虛之微甚微虛者略扶正氣其汗自收甚虛者非速救元氣不可卽薑桂附子之屬必所當用余別有治按在傷寒門戰汗條中
汗出不治證
凡汗出不治之證有六一汗出而喘甚者不治二汗出而脈脫者不治三汗出而身痛甚者不治四汗出髮潤至顚者不治五汗出如油者不治六汗出如珠者不治凡見此類不得妄爲用藥
論治共八條
一陽證自汗或盜汗者但察其脈症有火或夜熱煩渴或便熱喜冷之類皆陽盛陰虛也宜當歸六黃湯爲第一保陰煎亦妙其或陰分雖有微火而不甚者宜一陰煎或加減一陰煎之類主之其有心火不寧煩躁出汗者宜朱砂安神丸天王補心丹生脈散之類主之又有本非陰虛止因內火薰蒸血熱而多汗者宜正氣湯或黃芩芍藥湯淸化飮之類主之
一陰證自汗或盜汗者但察其內無火邪又無火脈便是氣虛陰證皆不可妄用凉藥以敗陽氣若止因氣虛而火未衰者宜三陰煎蔘歸湯人蔘建中湯之類主之若睡中盜汗而無火者宜蔘苓散獨蔘湯主之若陽氣俱虛者宜蔘附湯大建中湯之類主之若氣虛火衰之甚者宜大補元煎六味回陽飮之類主之
一衛氣不固腠理不密而易汗者是亦陰證之屬宜黃芪六一湯玉屛風散芪附湯之類主之
一諸病誤治有不當汗而妄汗或雖當汗而汗之太過者皆汗多亡陽之證是亦陰證之屬當察其虛之微甚微虛者宜三陰煎五陰煎獨蔘湯之類主之大虛者非大補元煎六味回陽飮之類不可
一濕氣承脾者亦能作汗凡症有身重困倦而脈見緩大聲音如從甕中出者多屬濕證若熱濕勝者但去其火而濕自淸宜用前陽證之法寒濕勝者但助其火而濕自退宜用前陰證之法或用玉屛風散四君子湯五君子煎之類以健脾土之氣則濕去而汗自收
一收汗止汗之劑如麻黃根浮小麥烏梅五味小黑豆龍骨牡蠣之屬皆可隨宜擇用一曰黃芪得防風而力愈大一曰官桂最能實表凡汗出太多不能收者速宜用五倍子爲末以唾津調塡臍中外用帕帛縛定過宿卽止或用何首烏爲末塡臍縛之亦止
一小兒盜汗雖是常事在東垣諸公皆曰不必治之蓋由血氣未足也然汗之太多者終屬氣分之虛余於兒輩見汗之甚者每以人蔘一錢許煎湯與服當夜卽止正恐他日之强弱未必不由乎此所以培補之功原不可少
一病後多汗若傷寒若瘧疾凡係外感寒邪汗出熱退而有汗不卽止者此以表邪初解必由腠理衛氣開泄其汗宜然卽數日旬日亦自無妨俟衛氣漸實汗必自止無足慮也若其他雜症本非外感之解而有自汗盜汗者乃非所宜不容不治
述古共二條
丹溪附錄曰心之所藏在內者爲血發外者爲汗蓋汗乃心之液而自汗之症未有不由心腎俱虛而得之者故陰虛陽必湊發熱而自汗陽虛陰必承發厥而自汗皆陰陽偏勝所致也
立齋曰若陽氣虛弱汗出不止肢體倦怠用芪附湯上氣喘急盜汗氣短頭暈者用蔘附湯腎氣虛弱盜汗發熱者用六味丸若腎氣虛乏盜汗惡寒者用八味丸氣血俱虛而盜汗者用十全大補湯陽盛陰虛者當歸六黃湯心腎虛弱者斑龍丸
汗症論列方
大補元煎新方補陣
大建中湯補陣
玉屛風散補陣
四君子湯補陣
五君子煎新方熱陣
當歸六黃湯寒陣
獨蔘湯補陣
蔘附湯補陣
十全大補湯補陣
蔘歸湯補陣
芪附湯補陣
人蔘建中湯補陣
蔘苓散補陣
生脈散補陣
黃芪六一湯補陣
一陰煎新方補陣
三陰煎新方補陣
六味回陽飮新方熱陣
五陰煎新方補陣
保陰煎新方寒陣
天王補心丹補陣
六味丸補陣
八味丸補陣
加減一陰煎新方補陣
淸化飮新方因陣
正氣湯寒陣
黃芩芍藥湯寒陣
斑龍丸補陣
論外備用方
歸脾湯補陣
黃芪湯補陣
大補黃芪湯補陣
還少丹補陣
柔脾湯補陣吐衄汗
益陰腎氣丸補陣血虛盜汗
三味建中湯補陣
大建中湯補陣陰汗
人蔘養榮湯補陣
心腎丸補陣陰虛盜汗
生地黃煎寒陣陰火汗
防己黃芪湯和陣風濕汗
宣明白朮散固陣虛風
白朮散和陣自汗盜汗
防風當歸湯和陣過汗反張
牡蠣白朮散固陣酒風
牡蠣散固陣
金鎖正元丹固陣遺精汗
秘元丹固陣虛寒自汗
麥麪湯固陣氣虛汗
辰砂妙香散固陣心虛汗
脚汗牡蠣散固陣
痙症
經義
至眞要大論曰諸痙項强皆屬於濕諸暴强直皆屬於風厥陰在泉客勝則大關節不利內爲痙强拘瘈外爲不便主勝則筋骨繇倂腰腹時痛
經筋篇曰足太陽之筋病脊反折項筋急肩不擧腋支缺盤中紐痛不可左右搖足少陰之筋病主癎瘈及痙在外者不能俛在內者不能仰故陽病者腰反折不能俛陰病者不能仰經筋之病寒則反折筋急熱則筋弛縱不收陰痿不用陽急則反折陰急則俛不伸
繆刺論曰邪客於足太陽之絡令人拘攣背急引脇而痛
骨空論曰督脈爲病脊强反折
生氣通天論曰因於濕首如裹濕熱不攘大筋緛短小筋弛長緛短爲拘弛長爲痿
經脈篇曰膀胱足太陽也是動則病衝頭痛目似脫項似拔脊痛腰似折髀不可以曲膕如結踹如裂是爲踝厥是主筋所生病者
氣厥論曰肺移熱於腎傳爲柔痓
診要經終論曰太陽之脈其終也戴眼反折瘈瘲其色白絶汗乃出出則死矣
六元正紀大論曰太陽所至爲寢汗痙
熱病篇曰風痙身反折先取足太陽及膕中及血絡出血中有寒取三里熱病不可刺者有九九曰熱而痙者死腰折瘈瘲齒噤齘也
厥論曰手陽明少陽厥逆發喉痺嗌腫痙治主病者
論證共六條
痓之爲病卽內經之痙病也以痙作痓蓋傳寫之誤耳其症則脊背反張頭搖口噤戴眼項强四肢拘急或見身熱足寒惡寒面赤之類皆是也
仲景曰太陽之病發熱無汗反惡寒者名曰剛痙太陽病發熱汗出而不惡寒者名曰柔痙太陽病發熱脈沈而細者名曰痙爲難治太陽病發汗太多因致痙風病下之則痙復發汗必拘急瘡家雖身疼痛不可發汗汗出則痙
陳無擇曰夫人之筋各隨經絡結束於身血氣內虛外爲風寒濕熱之所中則痙蓋風散氣故有汗而不惡寒曰柔痙寒泣血故無汗而惡寒曰剛痙原其所因多由亡血筋無所營故邪得以襲之所以傷寒汗下過多與夫病瘡人及産後致斯疾者槪可見矣診其脈皆沈伏弦緊但陽緩陰急則久久=几几@三因方痓敍論拘攣陰緩陽急則反張强直二症各異不可不別
愚謂痙之爲病强直反張病也其病在筋脈筋脈拘急所以反張其病在血液血液枯燥所以筋攣觀仲景曰太陽病發汗太多因致痙風病下之則成痙瘡家不可發汗汗之亦成痙只此數言可見病痙者多由誤治之壞症其虛其實可了然矣自仲景之後惟陳無擇能知所因曰多由亡血筋無所營因而成痙則盡之矣但惜其言之旣善而復有未善者曰血氣內虛外爲風寒濕熱所中則痙斯言不無又誤若其所云則仍是風濕爲邪而虛反次之不知風隨汗散而旣汗之後何復言風濕隨下行而旣下之後何反致濕蓋誤汗者必傷血液誤下者必傷眞陰陰血受傷則血燥血燥則筋失所滋筋失所滋則爲拘爲攣反張强直之病勢所必至又何待風寒濕熱之相襲而後爲痙耶且仲景所言言不當汗而汗也不當下而下也汗下旣誤卽因誤治而成痙矣豈誤治之外必再受邪而後成痙無邪則無痙哉此陳氏之言不惟失仲景之意而反致後人疑惑用持兩端故凡今人之治此者未有不以散風去濕爲事亦焉知血燥陰虛之證尙能堪此散削否此不可不爲辨察故余列二子之論於前以資後學之印證
一痙症甚多而人多不識者在不明其故而鮮有察之者耳蓋凡以暴病而見反張戴眼口噤拘急之類皆痙病也觀仲景以汗下爲言謂其誤治亡陰所以然也余因類推則常見有不因誤治而凡屬陰虛血少之輩不能養營筋脈以致搐攣僵仆者皆是此症如中風之有此者必以年力衰殘陰之敗也産婦之有此者必以去血過多衝任竭也瘡家之有此者必以血隨膿出營氣涸也小兒之有此者或以風熱傷陰遂爲急驚或以汗瀉亡陰遂爲慢驚凡此之類總屬陰虛之證蓋精血不虧則雖有邪干亦斷無筋脈拘急之病而病至堅强其枯可知故治此者必當先以氣血爲主而邪甚者或兼治邪若微邪者通不必治邪蓋此症之所急者在元氣元氣復而血脈行則微邪自不能留何足慮哉奈何今人但見此症必各分門類而悉從風治不知外感之風寒邪證也治宜解散內生之風血燥證也止宜滋補矧此數者總由內證本無外邪旣以傷精敗血枯燥而成而再治風痰難乎免矣故余筆於此以明痙症之要
一仲景言痙止屬太陽而不及他經者何也蓋痙必反張其病在背背之經絡惟太陽督脈耳言太陽則督在其中矣此其義也然仲景止言其表而未詳其裏考內經之經脈篇曰足少陰之脈貫脊屬腎其直者從腎上貫肝膈經筋篇曰足少陰之筋循脊內挾膂上至項結於枕骨與足太陽之筋合又曰足太陽之筋病脊反折項筋急足少陰之筋病主癎瘈及痙陽病者腰反折不能俛陰病者不能仰由此觀之則痙之爲病乃太陽少陰之病也蓋腎與膀胱爲表裏膀胱爲津液之腑而腎爲藏精之臟病在二經水虧可知故治此者最當以眞陰爲主
論治共八條
一痙症凡因汗因瀉者其氣必虛微虛者宜三陰煎五福飮之類主之大虛而脈見沈細陰勝者宜大營煎大補元煎十全大補湯之類主之
一痙症多汗者宜三陰煎蔘歸湯人蔘建中湯主之陽氣大虛汗出或亡陽者宜蔘附湯芪附湯大補元煎之類主之若汗出兼火多熱躁者宜當歸六黃湯主之
一痙因泄瀉者宜胃關煎溫胃飮之類主之瀉止而痙者宜大營煎五福飮之類主之
一痙有兼火者必脈見洪滑症見煩熱宜一陰煎或加減一陰煎主之若火盛之甚以致陰血涸燥者不得不先去其火宜淸化飮保陰煎玉女煎之類主之
一痙有表邪未解者當察其邪之微甚及證之陰陽若身有微熱脈不緊數者此微邪也只補正氣其邪自散宜五福飮之類主之若表邪未解陰虛無汗身熱者宜三柴胡飮四柴胡飮補陰益氣煎之類主之若陽氣大虛陰極畏寒邪不解而痙者宜大溫中飮主之
一痙有痰盛者不得不先淸上焦若火盛多痰者宜用淸膈煎抱龍丸若多痰無火宜用六安煎凡此證候多屬虛痰虛火因其壅滯不得不暫爲淸理但得痰氣稍開便當調理血氣
一小兒吐瀉及多汗之後婦人産後諸症大失血之後凡病中風及瘡毒潰膿之後皆有此症悉當依前法酌宜治之
一痙症有兼濕者當如王海藏治法詳見後條
述古共二條
仲景治太陽之痙身體强脈沈遲者用栝蔞桂枝湯取微汗治剛痙無汗者用葛根湯治胸滿口噤臥不著席脚攣齘齒者用大承氣湯按此皆散逐實邪之法雖此症不多見然間或有之則亦不可不知
王海藏治剛痙用神朮湯加羌活獨活麻黃治柔痙用白朮湯加桂心黃芪
痙症論列方
大營煎新方補陣
五福飮新方補陣
蔘歸湯補陣
蔘附湯補陣
芪附湯補陣
白朮湯和陣
一陰煎新方補陣
三陰煎新方補陣
保陰煎新方寒陣
溫胃飮新方熱陣
胃關煎新方熱陣
淸化飮新方因陣
玉女煎新方寒陣
大補元煎新方補陣
十全大補湯補陣
五積散散陣
大溫中飮新方散陣
人蔘建中湯補陣
淸膈煎新方寒陣
二柴胡飮新方散陣
當歸六黃湯寒陣
神朮湯和陣
三柴胡飮新方散陣
補陰益氣煎新方補陣
六安煎新方和陣
四柴胡飮新方散陣
加減一陰煎新方補陣
葛根湯散陣
大承氣湯攻陣
栝蔞桂枝湯散陣
抱龍丸小兒
論外備用方
防風當歸湯和陣過汗反張
景岳全書卷之十三性集雜證謨
瘟疫
經義
陰陽應象大論曰冬傷於寒春必溫病
金匱眞言論曰夫精者身之本也故藏於精者春不病溫
熱論篇帝曰今夫熱病者皆傷寒之類也或愈或死其死皆以六七日之間其愈皆以十日以上者何也岐伯對曰巨陽者諸陽之屬也其脈連於風府故爲諸陽主氣也人之傷於寒也則爲病熱熱雖甚不死其兩感於寒而病者必不免於死帝曰願聞其狀岐伯曰傷寒一日巨陽受之故頭項痛腰脊强二日陽明受之陽明主肉其脈俠鼻絡於目故身熱目疼而鼻乾不得臥也三日少陽受之少陽主膽其脈循脇絡於耳故胸脇痛而耳聾三陽經絡皆受其病而未入於臟者故可汗而已四日太陰受之太陰脈循布胃中絡於嗌故腹滿而嗌乾五日少陰受之少陰脈貫腎絡於肺繫舌本故口燥舌乾而渴六日厥陰受之厥陰脈循陰器而絡於肝故煩滿而囊縮三陰三陽五臟六腑皆受病營衛不行五臟不通則死矣其不兩感於寒者七日巨陽病衰頭痛少愈八日陽明病衰身熱少愈九日少陽病衰耳聾微聞十日太陰病衰腹減如故則思飮食十一日少陰病衰渴止不滿舌乾已而嚔十二日厥陰病衰囊縱少腹微下大氣皆去病日已矣帝曰治之奈何岐伯曰治之各通其臟脈病日衰已矣其未滿三日者可汗而已其滿三日者可泄而已
熱論篇曰兩感於寒者病一日則巨陽與少陰俱病則頭痛口乾而煩滿二日則陽明與太陰俱病則腹滿身熱不欲食譫言三日則少陽與厥陰俱病則耳聾囊縮而厥水漿不入不知人六日死帝曰五臟已傷六腑不通營衛不行如是之後三日乃死何也岐伯曰陽明者十二經脈之長也其血氣盛故不知人三日其氣乃盡故死矣
熱論篇曰凡病傷寒而成溫者先夏至日者爲病溫後夏至日者爲病暑暑當與汗皆出勿止
｢熱論篇｣帝曰熱病已愈時有所遺者何也岐伯曰諸遺者熱甚而强食之故有所遺也若此者皆病已衰而熱有所藏因其穀氣相薄兩熱相合故有所遺也帝曰治遺奈何岐伯曰視其虛實調其逆從可使必已也帝曰病熱當何禁之岐伯曰病熱少愈食肉則復多食則遺此其禁也
刺熱篇曰肝熱病者小便先黃腹痛多臥身熱熱爭則狂言及驚脇滿痛手足躁不得安臥庚辛甚甲乙大汗氣逆則庚辛死刺足厥陰少陽其逆則頭痛員員脈引衝頭也心熱病者先不樂數日乃熱熱爭則卒心痛煩悶善嘔頭痛面赤無汗壬癸甚丙丁大汗氣逆則壬癸死刺手少陰太陽脾熱病者先頭重頰痛煩心顔靑欲嘔身熱熱爭則腰痛不可用俛仰腹滿泄兩頷痛甲乙甚戊己大汗氣逆則甲乙死刺足太陰陽明肺熱病者先淅然厥起毫毛惡風寒舌上黃身熱熱爭則喘咳痛走胸膺背不得太息頭痛不堪汗出而寒丙丁甚庚辛大汗氣逆則丙丁死刺手太陰陽明出血如大豆立已腎熱病者先腰痛胻痠苦渴數飮身熱熱爭則項痛而强胻寒且痠足下熱不欲言其逆則項痛員員澹澹然戊己甚壬癸大汗氣逆則戊己死刺足少陰太陽諸汗者至其所勝日汗出也肝熱病者左頰先赤心熱病者顔先赤脾熱病者鼻先赤肺熱病者右頰先赤腎熱病者頤先赤病雖未發見赤色者刺之名曰治未病太陽之脈色榮顴骨熱病也營未交曰今且得汗待時而已與厥陰脈爭見者死期不過三日其熱病內連腎少陽之脈色也少陽之脈色榮頰前熱病也營未交曰今且得汗待時而已與少陰脈爭見者死期不過三日此一節卽言傷寒之兩感也詳註備載類經疾病類四十四
熱病篇曰熱病三日而氣口靜人迎躁者取之諸陽五十九刺以寫其熱而出其汗實其陰以補其不足者身熱甚陰陽皆靜者勿刺也其可刺者急取之不汗出則泄所謂勿刺者有死徵也熱病七日八日脈口動喘而弦者急刺之汗且自出淺刺手大指間熱病七日八日脈微小病者溲血口中乾一日半而死脈代者一日死熱病已得汗出而脈尙躁喘且復熱勿刺膚喘甚者死熱病七日八日脈不躁躁不散數後三日中有汗三日不汗四日死未曾汗者勿腠刺之熱病不知所痛耳聾不能自收口乾陽熱甚陰頗有寒者熱在髓死不可治熱病而汗且出及脈順可汗者取之魚際太淵大都太白寫之則熱去補之則汗出汗出太甚取內踝上橫脈以止之熱病已得汗而脈尙躁盛此陰脈之極也死其得汗而脈靜者生熱病者脈尙躁盛而不得汗者此陽脈之極也死脈盛躁得汗靜者生熱病不可刺者有九一曰汗不出大顴發赤噦者死二曰泄而腹滿甚者死三曰目不明熱不已者死四曰老人嬰兒熱而腹滿者死五曰汗不出嘔下血者死六曰舌本爛熱不已者死七曰咳而衄汗不出出不至足者死八曰髓熱者死九曰熱而痙者死腰折瘈瘲齒噤齘也凡此九者不可刺也本篇刺法未及詳錄具載類經鍼刺類第四十
評熱病論帝曰有病溫者汗出輒復熱而脈躁疾不爲汗衰狂言不能食病名爲何岐伯曰病名陰陽交交者死也人所以汗出者皆生於穀穀生於精今邪氣交爭於骨肉而得汗者是邪却而精勝也精勝則當能食而不復熱復熱者邪氣也汗者精氣也今汗出而輒復熱者是邪勝也不能食者精無俾也病而留者其壽可立而傾也且夫熱論曰汗出而脈尙躁盛者死今脈不與汗相應此不勝其病也其死明矣狂言者是失志失志者死今見三死不見一生雖愈必死也
刺志論曰氣盛身寒得之傷寒氣虛身熱得之傷暑
論疾診尺篇曰尺膚熱甚脈盛躁者病溫也其脈盛而滑者病且出也
刺法論帝曰余聞五疫之至皆相染易無問大小病狀相似不施救療如何可得不相移易者岐伯曰不相染者正氣存內邪不可干避其毒氣天牝從來復得其往氣出於腦卽不干邪氣出於腦卽室先想心如日欲將入於疫室先想靑氣自肝而出左行於東化作林木次想白氣自肺而出右行於西化作戈甲次想赤氣自心而出南行於上化作焰明次想黑氣自腎而出北行於下化作水次想黃氣自脾而出存於中央化作土五氣護身之畢以想頭上如北斗之煌煌然後可入於疫室
水熱穴論帝曰夫子言治熱病五十九腧願聞其處因聞其意岐伯曰頭上五行行五者以越諸陽之熱逆也大杼膺兪缺盆背兪此八者以瀉胸中之熱也氣街三里巨虛上下廉此八者以瀉胃中之熱也雲門髃骨委中髓空此八者以瀉四肢之熱也五臟兪傍五此十者以瀉五臟之熱也凡此五十九穴者皆熱之左右也帝曰人傷於寒而傳爲熱何也曰夫寒盛則生熱也
論證共二條
經曰冬傷於寒春必病溫是溫病卽傷寒也然傷寒有四時之不同如冬感寒邪而卽病者爲眞傷寒其有寒毒內侵而未至卽病者必待春溫氣動眞陰外越再觸寒邪其病則發故至春犯寒則發爲溫病至夏犯寒則發爲熱病亦猶傷氣者遇氣則作傷食者遇食則發其義一也然而傷寒瘟疫多起於冬不藏精及辛苦飢餓之人蓋冬不藏精則邪氣承虛易入而飢餓勞倦之流則受傷尤甚故大荒之後必有大疫正爲此也但此輩疫氣旣盛勢必傳染又必於體質虛濁者先受其氣以漸遍傳則又有不待冬寒而病者矣然此以冬寒主氣之爲病也至於客氣變遷歲時不同故有冬行春令則應冷反溫夏行冬令則應熱反冷春秋皆然是則非其時而有其氣壯者無恙怯者受傷是又不止冬寒而運氣不正之害所當察而愼避者有如此
一瘟疫本卽傷寒無非外邪之病但染時氣而病無少長率相似者是卽瘟疫之謂古人有云瘟症因春時溫氣而發乃因鬱熱自內而發於外初非寒傷於表也故宜用辛平之劑治與正傷寒用麻黃者不同也此說固若近理而實有未必然者蓋瘟疫若非表證則何以必汗而後解故余於前論中謂其先受寒邪再觸則發誠理勢之確然也但其時有寒熱證有陰陽治陽證熱證者卽冬時亦可淸解治陰證寒證者卽春夏亦可溫散謂宜因證因時者則可謂非寒傷於表也則不可
瘟疫脈候
凡病傷寒瘟疫脈洪大滑數而數中兼緩者可治脈洪大而緊數甚者危脈雖浮大而按之無力者宜補兼表身雖熱而脈弱者當以純補爲主或兼溫散身大熱而脈見沈濇細小足冷者難治瘟病四五日身熱腹滿而吐脈來細而弦强者十二日死瘟病二三日頭痛腹滿脈直而疾者八日死瘟病八九日頭身不痛色不變而利不止心下堅脈不鼓時或大者十七日死瘟病汗不出或出不至下部者死瘟病下利腹中痛甚者死以上死證言其略耳諸所未盡當於傷寒門參閱
治法六要
自古傷寒治法苦於浩渺余自考索以來留心旣久每臨編得其法未必見其病臨病見其症未必合其方可見病多變態執滯難行惟貴圓通而知其要耳故余注類經所列傷寒治要有六曰汗補溫淸吐下然亦但言其槪而未及其詳今悉諸法於此用補傷寒之未備者倘欲求仲景心法乃當閱傷寒本門使能彼此參證則綱擧目張自有包羅貫串之妙旣約且盡而活人之要當無出此
汗有六要五忌
治傷寒之法余已析其六要而六要之外又有五忌者何也蓋六法之中惟汗爲主正以傷寒之愈未有不從汗解者故法雖有六汗實統之而汗外五法亦無非取汗之法也然取汗以辛散此固其常也而何以五法皆能取汗六要則已又何以有五忌之辨也蓋汗由液化其出自陽其源自陰若肌膚閉密營衛不行非用辛散則玄府不開而汗不出此其一也又若火邪內燔血乾液涸非用淸凉則陰氣不滋而汗不出此其二也又若陰邪固閉陽氣不達非用辛溫則凝結不開而汗不出此其三也又若營衛不足根本內虧非用峻補則血氣不充而汗不出此其四也又若邪在上焦隔遮陽道不施吐涌則淸氣不升而汗不出此其五也又若邪入陽明胃氣壅滯不以通下則濁氣不解而汗不出此其六也凡此者皆取汗之道是卽所謂六要也何謂五忌蓋一曰熱在表者內非實火大忌寒凉寒則陰邪凝滯不散邪必日深陽必日敗而汗不得出者死二曰元氣本弱正不勝邪者大忌消耗尤忌畏補消耗則正氣日消不補則邪氣日强消者日消甚者日甚而必不能汗者死三曰實邪內結伏火內炎者大忌溫補溫則愈燥補則愈堅而汗不得出者死四曰中虛氣弱幷忌汗諸條者大忌發散散則氣脫氣脫而汗不能出氣脫而汗不能收者死五曰病非陽明實邪幷忌下諸條者大忌通瀉瀉則亡陰陰虛則陽邪深陷而汗不得出者死是卽所謂五忌也能知六要而避五忌傷寒治法盡於是矣第假熱者多眞實者少能察秋毫於疑似非有過人之見者不能也余之諄諄其亦顒望於潛心者耳
汗散法共五條
凡傷寒瘟疫表證初感速宜取汗不可遲也故仲景曰凡發汗服湯藥其方雖言日三服若病劇不解當半日中盡三服如服一劑病症猶在當復作本湯服之至有不肯汗出者服三劑乃解若汗不能出者死病也此所謂汗不宜遲也然取汗之法又當察其元氣病氣之虛實若忽爾暴病表症已具而元氣未虧者但以辛平之劑直散之可也若兼雜症則當察其寒熱溫凉酌宜而治不得但知發散也又若身雖大熱表症全具而脈見虛弱者必不易汗此卽當詳察補虛法酌而治之若不知標本而槪行强散營竭則死
一傷寒之宜平散者以其但有外症內無寒熱而且元氣無虧也宜以正柴胡飮爲主治此外如十神湯蔘蘇飮皆可酌用若病在陽明者宜升麻葛根湯若感四時瘟疫而身痛發熱及煙瘴之氣者宜敗毒散或荊防敗毒散若病在三陽而頭痛鼻塞項强身痛咳嗽者宜神朮散若傷風兼寒而發熱咳嗽者宜柴陳煎或金沸草散甚者小靑龍湯
一傷寒之宜溫散者以其寒邪外盛而內無熱症及元氣無虧而氣淸受寒者皆可從溫直散之宜二柴胡飮爲最當若寒甚表實者惟麻桂飮爲最妙毋疑畏也此外如五積散麻黃湯桂枝湯小靑龍湯葛根湯聖散子之類皆可酌用
一傷寒之宜凉散者以其外熱裏亦熱必脈症俱陽而煩渴喜冷及元氣强實者乃可兼凉兼散宜一柴胡飮爲先或九味羌活湯柴葛解肌湯甚者六神通解散皆可酌用若內外俱熱而或爲熱瀉者宜柴芩煎若表裏俱熱而兼斑疹者宜柴葛煎
一傷寒之宜兼補兼散者以營衛不足血氣不充也用藥如用兵兵進而糧餉不繼則兵覆攻病而元氣不繼則病覆故治虛邪之宜散者必當先本後末此其最要者也若寒邪在營肝脾血少而邪熱不退者宜三柴胡飮或歸柴飮若寒邪在衛脾肺氣虛而表邪不解者宜四柴胡飮若脾胃氣血不足而邪熱不解者宜五柴胡飮若邪在半表半裏往來寒熱而微見氣虛者宜小柴胡湯若溫暑大熱大渴津枯液涸陰虛不能作汗者宜歸葛飮若寒邪深入而陰中陽氣不足或背惡寒者必難散解非理陰煎不可若中氣大虛大寒身熱惡寒或大便溏泄而表邪不能解者非大溫中飮不可
補虛法共三條
傷寒瘟疫俱外侮之症惟內實者能拒之卽有所感而邪不勝正雖病無害最畏者惟內虛之人正不勝邪邪必承虛深入害莫大矣故曰傷寒偏打下虛人且今人虛弱者多强實者少設遇挾虛傷寒而不知速救根本則百無一生故傷寒書曰陽證得陰脈者死正以陰脈卽虛證也此欲辨之惟脈爲主而參以形症自無失矣蓋凡遇傷寒外熱等症而脈見微弱浮空擧按無力者卽是虛證最不易解最不宜攻雖欲發汗汗亦難出卽有微汗亦不過强逼膚腠之汗而必非營衛通達之所化若不顧虛實而逼之太甚則中氣竭而危亡立至矣然治虛之法須察虛實之微甚若半虛者必用補爲主而兼散其邪若太虛者則全然不可治邪而單顧其本顧本則專以保命命得不死則元氣必漸復或於七日之後或十四日甚者二十日之後元氣一勝邪將不攻自潰大汗至而解矣欲知其兆亦察其脈但得弱者漸强小者漸大弦者漸滑緊者漸緩則大汗將通吉期近矣凡用補之法但察其胸膈何如若胸腹多滯者未可補年壯氣實者未可補若氣本不實而胸腹無滯則放膽用之又若內無熱邪而素宜用溫其或氣有難行者則必兼煖胃而後可蓋補得煖而愈行邪得煖而速散切不可雜用消耗寒凉以分溫補之力其或初感寒邪但見脈症眞虛邪不易散等證則人蔘熟地之類開手便當速用愈早愈妙若或遲疑則縱寇深入反成難制此治虛邪最善之法也余用此法活人多矣常聞昧者有傷寒忌補之說不知補者所以補中是卽托裏之意亦以寒邪如盜其來在外元氣如民其守在中足民正所以强中强中正所以禦外保命玄機惟此一着何爲補住邪氣庸妄誤人莫此爲甚余因再悉於此用補傷寒治法之未備漸用漸熟方知其妙自今而後知必有不惑余言而受餘之生者將無窮矣
一傷寒精血素弱或陰中陽氣不足脈細弱而惡寒者必須大助眞陰則陽從陰出而表邪自可速解惟理陰煎加柴胡麻黃之類或隨症加減用之爲最妙若傷寒於七日八日之後脈數無力神昏氣倦或躁擾不寧散之不可淸之不可而邪不能解者只宜理陰煎大劑與之眞回生神劑也若氣血俱虛而邪不能解只宜平補者以五福飮爲主而隨症加減用之或大補元煎或六物煎或十全大補湯皆可用若脾胃中氣虛弱而邪不能解者宜四君子湯加減用之若中氣虛弱脾寒或兼嘔惡而邪不解者宜五君子煎溫胃飮若勞倦傷脾寒邪內陷身熱不退當升散者宜補中益氣湯若寒邪陷入陰分血虛不能外達而當升散者宜補陰益氣煎若陰虛發熱面赤口渴煩躁脈浮洪無力者宜六味地黃湯大劑與之一服可愈凡中氣虛寒表邪不解或日久畏藥或諸藥不效者只宜獨蔘湯或濃或淡或冷或熱隨其所好時時代茶與之連日勿間使其營氣漸復則邪氣漸退大有回生之妙毋勿之也
一傷寒用補之法與用攻用散者不同蓋攻散所以去實邪其力峻其效速故凡用柴胡麻黃之類取效在一二三劑之間用大黃芒硝之類取效在一劑之間此而不效必其用之不善不可多也至若用補者所以補虛其力柔其功緩雖於一二劑見效者亦多有之若積勞積損氣血虛甚者欲其復元誠不易也但察其服補無礙或於脈症間略見相投便是得補之力故輕者二三劑重者十餘劑方得見功而汗出邪退以愈也若不知此理而但於一二劑間未見速效則必致庸讒起惑亂生而全功盡棄矣此不可不深察也
溫補法共二條
凡治傷寒瘟疫宜溫補者爲其寒邪凝滯陽不勝陰非溫不能行非補不能復也如寒氣在經者以邪在表也宜用溫散法具如前寒氣在臟者以陽氣虛也或宜溫補或止溫中然用溫之法但察其外雖熱而內無熱者便是假熱宜溫不宜凉也病雖熱而元氣虛者亦是假熱宜溫不宜凉也眞熱者誰不得而知之惟假熱爲難辨耳病假熱者非用甘溫熱必不退矧眞寒者又在不言可知大都實證多眞熱虛證多假熱故治實者多宜用凉治虛者多宜用溫眞假不識誤人不淺矣又眞寒假熱之辨則實亦有寒實亦有熱虛亦有寒虛亦有熱若謂實者皆熱虛者皆寒則鑿而謬矣但實而寒者只宜溫散不必滋補虛而熱者只宜調補最畏寒凉蓋寒凉無生意而善敗元氣若以寒凉治虛證則熱未必退且暫用則或可久則無不敗脾而危者旣已病熱又不宜寒則總云假熱本非過也
一傷寒發熱而命門陽虛或惡寒或身痛或嘔或痢脈弱氣虛而表不能解者必用大溫中飮或理陰煎若傷寒身熱心肺有寒或嘔噦而咳或腹滿而喘止有寒邪而無虛者宜小靑龍湯若陰證傷寒自利脈沈身痛發熱腹痛厥逆但有寒邪而元氣無虛者當用溫藥宜四逆湯若寒在太陰腹痛吐痢或脹滿厥逆脾胃虛寒而邪有不解者宜溫胃飮或理中湯若傷寒一二日邪在太陽或在少陰背惡寒而表不解者宜附子理陰煎在仲景則用附子湯若風寒在表陰寒在裏外爲身熱而內則瀉痢不能止或見嘔惡或腹因痢痛者此其中氣下泄則外邪益陷必不能解宜速用胃關煎或大溫中飮凡患傷寒有陰陽大虛元氣將敗而邪不能解者非六味回陽飮不可然但有大虛大寒之意卽當用此若待其敗恐無及矣凡陰盛格陽內眞寒而外假熱者其症必頭紅面赤或乾渴舌焦或口瘡喉痛或煩喘狂躁或身熱如火或見虛斑而蚊迹遍身或發陰黃而溺如金汁雖其外有此症而脈則微弱不鼓且或爲嘔惡或爲泄瀉或背腹畏寒或氣短似喘或昏睡無知或驚惶懼怯或雖熱不渴或言雖譫妄而氣促聲微或身雖躁狂而擧動無力禁之則止是皆內虛外實眞寒假熱之證須用理陰煎或六味回陽飮大溫中飮八味地黃湯之類大劑與之庶可保全若虛火上浮喉痛熱躁不能熱飮者用井水浸藥冷與飮之此用假寒之味以解上焦之假熱眞熱之性以救下焦之眞寒回陽起死眞神妙之法也其有血氣本虛用補相便然溫補旣多而病日昏憒且見煩熱難愈者此其陽邪獨亢陰氣不至而虛中有熱也但改滋陰以犀角地黃湯加黃芩麥冬或一柴胡飮加知母之類此十補一淸之法一劑卽效其妙如神醫中圓活最宜知此
淸利法共三條
凡治傷寒瘟疫宜淸利者非止一端蓋火實者宜淸火氣實者宜行氣食滯者宜消食痰盛者宜化痰皆所謂淸利也凡此數者滯去則氣行而表邪自解然此宜用於邪實等證而本非虛證之所宜其有虛中挾實者不妨少爲兼用此中權度自有其宜若病在危急則毫不容謬設不當淸而妄用之亦與撲殘燈者無異也
一傷寒火盛者治宜淸解若熱入陽明煩渴躁熱脈洪便實而邪有不解者宜柴胡白虎煎或單用白虎湯太淸飮或玉泉散若汗後仍熱者亦宜用之若傷寒口渴煩熱赤斑脈洪大而無力者宜人蔘白虎湯若傷寒邪在太陽發熱頭痛脈洪大表邪未解而內熱又甚者宜一柴胡飮或三黃石膏湯或六神通解散若六經通熱火邪不解或狂斑煩躁或頭紅面赤口乾舌黑脈洪邪實者宜抽薪飮或黃連解毒湯或加柴胡若傷寒熱入血室吐衄斑黃及血熱血燥不能作汗而邪不解者宜良方犀角地黃湯熱甚者宜良方犀角地黃湯若熱邪閉結血分大便不通而邪不能解者宜拔萃犀角地黃湯若少陰水虧陽明火盛熱渴失血牙痛便結脈空作喘而邪不能解者宜玉女煎若傷寒陽邪亢盛血脈不通而四肢厥逆者謂之熱厥宜四逆散若暑月時行瘟疫表裏俱熱宜淸宜解者羌活升麻湯若傷寒熱結膀胱而小水不利火邪不退或挾熱泄瀉者宜大分淸飮或柴芩煎或益元散若傷寒實熱內蓄小水不利而口渴煩熱發黃者宜茵陳飮或大分淸飮凡瘟疫熱甚而煩渴不寧者宜雪梨漿時時與之解渴退火最妙大勝於益元散冷水稟天一之性甘而不苦故大能淸熱解煩滋陰壯水凡火盛水涸大渴便結營衛熱閉不能作汗者最宜用之雖虛證不可用然亦有當用者但察其喉口熱極脣舌乾焦大便秘結不通而大渴喜冷者此陰虛水虧證也不妨與人蔘熟地桂附乾薑之屬相間幷用藉以滋陰其功不小惟大便不結及微熱微渴勞倦陽虛等證最不宜用若妄用之則多致寒顫而敗
一傷寒兼雜症者治宜調和淸利凡傷寒兼風發熱咳嗽多痰者宜柴陳煎若食滯氣實邪結胃脘而表不解者宜大和中飮加柴胡若感四時寒濕之氣以致脾胃不和或嘔或吐或泄瀉脹滿者宜平胃散或寒盛多吐者宜和胃飮若外感風寒內停飮食頭痛寒熱或爲吐瀉脹滿者宜藿香正氣散若感四時寒濕發熱發黃身痛脈緊中寒泄瀉小水不利者宜柴苓飮若中無寒而多火者宜柴苓湯若外傷暑熱霍亂泄瀉小水不利腹痛脹滿內陰外陽者宜五苓散若外傷寒濕一身盡痛者羌活勝濕湯
吐法共二條
凡傷寒宜吐者必其上焦有滯或食或痰結聚胸膈而邪不得散者當吐也或寒邪濁氣內陷膈間而爲痞爲痛者當吐也蓋吐中自有發散之意若中氣虛寒脈弱無力及氣短虛煩不寧者皆不可吐凡用吐藥中病卽止不必盡劑
一古方吐法多用獨聖散及茶調散凡上焦邪滯皆可用之然不若新吐法爲更捷也又凡諸藥皆可吐只隨症用藥煎湯服少頃探而吐之則輕重可酌標本可兼尤其善也
下法共二條
凡傷寒瘟疫宜下者必陽明邪實於腑而秘結腹滿者乃可下之或元氣素强胃氣素實者亦可下之若大便雖數日不行而腹無脹滿及大便無壅滯不通之狀或連日不食而臍腹坦然軟而無礙者此其陽明胃腑本無實邪切不可妄下妄導以泄中氣又如傷寒門忌下諸條必當加意詳察不可誤用蓋諸誤之害下爲尤甚不可忽也今見時醫有妄下而亦不致死者必其元氣之素强能勝攻下者也若槪引爲證必致殺人
一傷寒邪入陽明便秘譫語腹滿煩熱脈症俱實者宜大承氣湯或調胃承氣湯若傷寒表症未除裏症又急表裏俱實者宜大柴胡湯若三焦六經邪火壅結大便不通而表邪不解者宜局方凉膈散若傷寒熱邪傳裏當下而氣血俱虛者宜陶氏黃龍湯若傷寒熱邪傳裏而血虛秘結腹脹作痛邪不能解者宜玉燭散若時氣瘟疫遍行火邪內蓄三焦實熱大便秘結而邪不能退者宜五瘟丹若時行瘟疫發熱火浮於上胸膈結熱者宜大靑丸凡諸有宜通宜下者但隨證作引送百順丸一二三錢最捷最妙
瘟疫熱毒辨治共三條
瘟疫本卽傷寒然亦有稍異以其多發於春夏且因時氣遍行大小相似必待日數足然後得汗而解者是爲瘟疫之症雖古法云瘟病在三陽者多三陰者少然亦不可拘泥若見陰症陰脈是卽三陰病也大宜辨而治之
一瘟疫之在三陽者當辨其經如脈浮頭疼發熱身痛者太陽證也宜九味羌活湯加減治之若脈長鼻乾不眠而躁者陽明病也宜葛根解肌湯或十味蔘蘇飮加減治之若脈弦而數胸脇痛而耳聾少陽證也宜小柴胡湯加減治之按此三陽之治乃古方治瘟之大略然此證寒熱虛實無所不有仍當察治如前不可拘也
一瘟疫初起而頭疼身痛憎寒發熱脈緊數洪滑而別無他症先宜正柴胡飮或敗毒散或十神湯若瘟疫初起多陰少陽脈症無虛者宜神朮散若瘟疫胸膈滿悶小柴胡加枳實橘紅熱在內者仍加黃連若暑月時行瘟疫表裏俱熱甚宜淸火解毒者羌活升麻湯若瘟疫火盛脈洪大而熱躁甚者三黃石膏湯若瘟疫熱毒上浮頭面俱腫目不能開口乾舌燥咽喉不利者普濟消毒飮若瘟疫脈洪大煩躁熱渴者白虎湯或兼嘔吐者仲景竹葉石膏湯若瘟疫發狂譫語脈洪大滑實而大便秘結不通者大承氣湯或鷄子淸飮若瘟疫內外俱有實邪大便不通當表裏雙解者防風通聖散若瘟疫病八九日不退而發斑發黃但脈不虛不浮緊而腹見痞滿者率可以承氣五苓合服而下之若瘟疫頭身紅赤肢體熱甚煩躁不能當者宜用解瘟疫熱毒法及內飮雪梨漿或用井花水調玉泉散俱妙按以上諸法乃因時因證皆陽證實邪之所宜若瘟疫脈弱無力或外雖實而內則虛或口不喜冷大便不結之類卽非陽證不得以身熱脈數俱認爲火雖在暑月如理中湯理陰煎大溫中飮大補元煎及前溫補諸法皆當隨症必用此舍時從證之妙法也矧夏月尤多伏陰故凡臨此症者必先察陰陽次辨虛實則其要也宜切識之
徐東皐曰瘟疫六七日不解以致熱入血室發黃身如煙薰目如金色口燥而熱結以砭鍼刺曲池出惡血仍以通聖散兼散兼下得汗如黃水糞如黑膏而卽愈按此卽北方之所謂打寒也其法用手捋上膊使血聚於臂以帛縛定乃用筯夾磁鋒擊刺肘中曲澤傍之大絡使邪毒隨惡血而出亦最捷之法窮人用之極效然非曲池穴也
大頭瘟證治共三條
大頭瘟者以天行邪毒客於三陽之經所以憎寒發熱頭目頸項或咽喉俱腫甚至顋面紅赤肩背斑腫狀如蝦蟆故又名爲蝦蟆瘟大都此症多屬風熱然亦有表裏虛實之辨又外科有時毒證亦卽此也方治具見本門當參閱用之
一大頭蝦蟆瘟治法凡病在頭目內火未盛者先當解散宜正柴胡飮或敗毒散若時毒咽喉腫痛內火不甚而便利調和者葛根牛蒡湯時毒表裏俱熱頭目俱腫宜淸宜散者柴葛煎若毒在陽明表裏俱熱多頭痛鼻乾宜散者柴葛解肌湯若時毒三陽熱極狂躁咽喉腫痛宜淸兼散者梔子仁湯若時毒遍行邪熱上浮頭面俱腫咽喉不利者普濟消毒飮若時毒風熱上聚頭面宜升散者犀角升麻湯若時氣盛行宜淸火解毒者羌活升麻湯若時毒血熱煩躁兼赤斑者犀角散人蔘白虎湯若時毒內外俱實當雙解者防風通聖散若時毒焮腫作痛脈實便秘宜下者五利大黃湯或漏蘆升麻湯或連翹消毒散若時毒雖盛而外實內虛脈弱神困凡諸虛證有據者必當救裏內托宜蔘芪托裏散或托裏消毒散其有陽虛假熱而兼嘔惡泄瀉者如六味回陽飮之類皆所必用不可疑也若頭項腫甚疼痛難忍者宜用淸凉救苦散敷之或取側栢葉自然汁調蚯蚓泥敷之
徐東皐曰大頭蝦蟆之候因風熱濕邪在於高顚之上宜先用敗毒散加羌活黃芩酒浸大黃隨病加減不可峻用降藥雖有硝黃之劑亦必細細呷之蓋凡治大頭瘟者不宜速攻若攻之太峻則邪氣之在上者自如而無過之中氣反受其害而傷人也且頭乃空虛之地旣著空虛則無所不致所以治法當先緩而後急則邪伏也緩治以淸熱消毒虛者兼益元氣胃虛食少者兼助胃氣內實熱甚大便秘結者以酒浸大黃下之乃宣熱而泄其毒也此爲先緩後急之法若先從鼻腫次腫於目又次腫於耳漸至頭上絡腦後結塊則止不散必出膿而後愈又曰大頭瘟太陽病發於頭上幷腦後下項及目後赤腫者是也治宜荊防敗毒散羌活藁本行經陽明病發於鼻頞幷目不能開及面部者是也或內熱氣喘口乾舌燥咽喉腫痛不利脈數大者普濟消毒飮若內實而熱者防風通聖散間服之少陽病發於耳之上下前後幷頭角紅腫者是也若發熱或日晡潮熱或寒熱往來口苦咽乾目痛胸脇滿悶者小柴胡加消毒之藥
草部
香附子散氣鬱消飮食痰飮利胸膈停痰宿食=*飮@同半夏、白礬、皂角水丸服鷄蘇消穀除酸水蘇葉
穀菜
麯神麯麥蘖竝消食積痰飮下氣醋萊菔及子消食下痰有推牆倒壁之功仙人杖菜去冷痰蔊菜消食豁冷痰桑耳癖飮積聚留飮宿食同巴豆蒸過丸服蘑菰茼蒿
傷寒初感治法
凡傷寒初感之治本與傳變者不同蓋凡病傷寒瘟疫者無不發熱然初感之時其邪在表未經傳裏未至鬱熱雖身表有熱不過膚腠之寒邪而內未有火豈卽陽證斯時也但用溫散或兼托散藥對其證無不卽愈奈何時俗之醫一見發熱便認爲火而芩連知檗開手便用不知內無實熱何以當此以寒邪得寒藥而表裏俱寒勾連不解則日以內傳寒凉妄用則元陽日敗凡受斯害死者多矣此理不明則旣不知表裏又不知先後終身不省每致誤人而且敢侈口談醫其心果亦安乎
傷寒飮食宜忌共二條
凡傷寒飮食有宜忌者有不宜忌者若病傷寒而食不斷者以邪猶在表未深入也及其稍深而在半表半裏之間則食漸減矣再入胸膈胃口則全不食矣邪旣在胃則胃口不飢所以傷寒不食者或十日或二十日皆無足慮者亦以胃氣不餒則不敗也第不欲食者不可强食强食則助邪或新愈之後胃氣初醒尤不可縱食縱食則食復此皆大忌也至有不宜忌者則如勞倦內傷之人偶感寒邪亦必發熱此多以勞傷中氣本非眞正傷寒外邪內陷之病所以外雖發熱而內則飢餒每多思食奈何庸昧之輩但見發熱則曰餓不死傷寒不論虛實一槪禁之常見欲食者索之不得而且加以剋伐寒凉之藥嗟嗟飢腸受剝虛者益虛內外夾攻苦無所訴及胃氣旣脫反不欲食矣卽欲救之已無可及余常治此症每借食爲藥所活多人而見禁食受斃者亦已不少故詳言之若病人時時覺飢而索食者此其邪不在臟胃中空虛而然必不可禁但不宜縱耳且因此可察虛實關係非小不可忽也
巢氏曰凡瘟疫病新瘥脾胃尙虛穀氣未復若作勞妄動傷力幷食猪羊鷄犬魚膾炙煿肥膩生果麵食硬澁難消之物停積腸胃膈悶腹脹便秘或大吐大下重復發熱病作不可救矣
避疫法共二條
瘟疫乃天地之邪氣若人身正氣內固則邪不可干自不相染故避之之法惟在節慾節勞或於房室勞倦之後尤不可近仍勿忍飢以受其氣皆要法也至於却邪之法則如刺法論所云天牝從來復得其往氣出於腦卽不干邪蓋天牝者鼻也鼻受天之氣故曰天牝氣自空虛而來亦欲其自空虛而去卽天牝從來復得其往也正以氣通於鼻鼻通於腦毒入腦中則流布諸經令人相染矣氣出於腦謂嚔之或張鼻以泄之或受氣於室則泄氣於外而大吸精氣以易之則邪從鼻出而毒氣自散此却邪於外之法也又如想心如日等法蓋膽屬少陽爲中正之官少陽氣壯則臟氣賴以俱壯而邪不能入此强中禦邪之法也凡探親診疾事有不容已者但知此諸法則雖入最穢之地自可保其無慮一方治天行時氣宅舍怪異用降眞香燒焚大解邪穢小兒帶之能解諸邪最驗一法以福建香茶餠不時噙口中大辟傷寒瘴氣穢惡
醫統曰男子病邪氣出於口女人病邪氣出於前陰其相對坐立之間必須識其向背或以雄黃末塗鼻孔中行動從容察位而入凡入病家此亦醫人之不可不知也
瘟疫論列方
麻桂飮新方散陣
理陰煎新方熱陣
補中益氣湯補陣
麻黃湯散陣
桂枝湯散陣
補陰益氣煎新方補陣
蔘蘇飮散陣
十神湯散陣
九味羌活湯散陣
五積散散陣
敗毒散散陣
荊防敗毒散痘陣
柴葛煎新方散陣
葛根湯散陣
柴葛解肌湯散陣
歸葛飮新方散陣
神朮散散陣
升麻葛根湯散陣
歸柴飮新方散陣
柴陳煎新方散陣
柴芩煎新方散陣
羌活升麻湯寒陣
柴苓湯和陣
柴苓飮新方散陣
十全大補湯補陣
聖散子散陣
五瘟丹攻陣
六神通解散寒陣
四逆湯熱陣
平胃散和陣
六味回陽飮新方熱陣
四逆散散陣
和胃飮新方和陣
防風通聖散攻陣
五福飮新方補陣
五苓散和陣
藿香正氣散和陣
六物煎新方因陣
一柴胡飮新方散陣
普濟消毒飮寒陣
獨蔘湯補陣
二柴胡飮新方散陣
人蔘白虎湯寒陣
溫胃飮新方熱陣
三柴胡飮新方散陣
柴胡白虎煎新方散陣
胃關煎新方熱陣
四柴胡飮新方散陣
竹葉石膏湯寒陣
理中湯熱陣
五柴胡飮新方散陣
三黃石膏湯寒陣
附子湯熱陣
正柴胡飮新方散陣
黃連解毒湯寒陣
白虎湯寒陣
小柴胡湯散陣
局方凉膈散攻陣
太淸飮新方寒陣
大柴胡湯攻陣
解瘟熱毒法寒陣
玉泉散新方寒陣
大補元煎新方補陣
羌活勝濕湯和陣
益元散寒陣
四君子湯補陣
葛根牛蒡湯外科
抽薪飮新方寒陣
五君子煎新方熱陣
陶氏黃龍湯攻陣
茵陳飮新方寒陣
大溫中飮新方散陣
調胃承氣湯攻陣
玉女煎新方寒陣
大和中飮新方和陣
五利大黃湯外科
犀角散寒陣
大分淸飮新方寒陣
漏蘆升麻湯外科
雪梨漿新方寒陣
小靑龍湯散陣
連翹消毒散外科
大靑丸攻陣
金沸草散散陣
蔘芪托裏散外科
玉觸散攻陣
大承氣湯攻陣
托裏消毒散外科
百順丸新方攻陣
獨聖散攻陣
梔子仁湯寒陣
淸凉救苦散外科
茶調散攻陣
鷄子淸飮寒陣
犀角升麻湯外科
吐法新方攻陣
犀角地黃湯三方寒陣
論外備用方
奪命散補陣虛極
陳氏不換金正氣散和陣風寒生冷
景岳全書卷之十四性集雜證謨
瘧疾
經義
瘧論帝曰夫痎瘧皆生於風其畜作有時者何也岐伯曰瘧之始發也先起於毫毛伸欠乃作寒慄鼓頷腰脊俱痛寒去則內外皆熱頭痛如破渴欲冷飮帝曰何氣使然曰陰陽上下交爭虛實更作陰陽相移也陽幷於陰則陰實而陽虛陽明虛則寒慄鼓頷也巨陽虛則腰背頭項痛三陽俱虛則陰氣勝陰氣勝則骨寒而痛寒生於內故中外皆寒陽盛則外熱陰虛則內熱外內皆熱則喘而渴故欲冷飮也此皆得之夏傷於暑熱氣盛藏於皮膚之內腸胃之外此營氣之所舍也此令人汗空疎腠理開因得秋氣汗出遇風及得之以浴水氣舍於皮膚之內與衛氣幷居衛氣者晝日行於陽夜行於陰此氣得陽而外出得陰而內薄內外相薄是以曰作帝曰其間日而作者何也岐伯曰其氣之舍深內薄於陰陽氣獨發陰邪內著陰與陽爭不得出是以間日而作也帝曰其作日晏與日早者何氣使然曰邪氣客於風府循膂而下衛氣一日一夜大會於風府其明日日下一節故其作也晏此先客於脊背也每至於風府則腠理開腠理開則邪氣入邪氣入則病作以此日作稍益晏也其出於風府日下一節二十五日下至骶骨二十六日入於脊內注於伏膂之脈其氣上行九日出於缺盆之中其氣日高故作日益早也其間日發者由邪氣內薄於五臟橫連募原也其道遠其氣深其行遲不能與衛氣俱行不得皆出故間日乃作也帝曰夫子言衛氣每至於風府腠理乃發發則邪氣入入則病令衛氣日下一節其氣之發也不當風府其日作者奈何曰此邪氣客於頭項循膂而下者也故虛實不同邪中異所則不得當其風府也故邪中於頭項者氣至頭項而病中於背者氣至背而病中於腰脊者氣至腰脊而病中於手足者氣至於手足而病衛氣之所在與邪氣相合則病作故風無常府衛氣之所發必開其腠理邪氣之所合則其府也帝曰瘧先寒而後熱者何也曰夏傷於大暑其汗大出腠理開發因遇夏氣悽滄之水寒藏於腠理皮膚之間秋傷於風則病成矣夫寒者陰氣也風者陽氣也先傷於寒而後傷於風故先寒而後熱也病以時作名曰寒瘧帝曰先熱而後寒者何也曰此先傷於風而後傷於寒故先熱而後寒也亦以時作名曰溫瘧其但熱而不寒者陰氣先絶陽氣獨發則少氣煩冤手足熱而欲嘔名曰癉瘧岐伯曰夫瘧之始發也陽氣幷於陰當是之時陽虛而陰盛外無氣故先寒慄也陰氣逆極則復出之陽陽與陰復幷於外則陰虛而陽實故復熱而渴夫瘧氣者幷於陽則陽勝幷於陰則陰勝陰勝則寒陽勝則熱瘧者風寒之氣不常也病極則復夫病之未發也陰未幷陽陽未幷陰因而調之眞氣得安邪氣乃亡故工不能治其已發爲其氣逆也帝曰攻之奈何早晏何如曰瘧之且發也陰陽之且移也必從四末始也陽已傷陰從之故先其時堅束其處令邪氣不得入陰氣不得出審候見之在孫絡盛堅而血者皆取之此眞往而未得幷者也帝曰瘧不發其應何如曰瘧氣者必更盛更虛當氣之所在也病在陽則熱而脈躁在陰則寒而脈靜極則陰陽俱衰衛氣相離故病得休衛氣集則復病也帝曰時有間二日或至數日發或渴或不渴其故何也曰其間日者邪氣與衛氣客於六腑而有時相失不能相得故休數日乃作也瘧者陰陽更勝也或甚或不甚故或渴或不渴帝曰論言夏傷於暑秋必病瘧今瘧不必應者何也曰此應四時者也其病異形者反四時也其以秋病者寒甚以冬病者寒不甚以春病者畏風以夏病者多汗帝曰夫病溫瘧與寒瘧而皆安舍舍於何臟曰溫瘧者得之冬中於風寒氣藏於骨髓之中至春則陽氣大發邪氣不能自出因遇大暑腦髓爍肌肉消腠理發泄或有所用力邪氣與汗皆出此病藏於腎其氣先從內出之於外也如是者陰虛而陽盛陽盛則熱矣衰則氣復反入入則陽虛陽虛則寒矣故先熱而後寒名曰溫瘧帝曰癉瘧何如曰癉瘧者肺素有熱氣盛於身厥逆上衝中氣實而不外泄因有所用力腠理開風寒舍於皮膚之內分肉之間而發發則陽氣盛陽氣盛而不衰則病矣其氣不及於陰故但熱而不寒氣內藏於心而外舍於分肉之間令人消爍脫肉故命曰癉瘧
至眞要大論帝曰火熱復惡寒發熱有如瘧狀或一日發或間數日發其故何也岐伯曰勝復之氣會遇之時有多少也陰氣多而陽氣少則其發日遠陽氣多而陰氣少則其發日近此勝復相薄盛衰之節瘧亦同法
金匱眞言論曰夏暑汗不出者秋成風瘧
生氣通天論曰夏傷於暑秋爲痎瘧魄汗未盡形弱而氣爍穴腧以閉發爲風瘧
論證共四條
瘧疾之疾本由外感故內經論瘧無非曰風曰寒其義甚明而後世之論則泛濫不一總不過約言其末而反失其本所以議論愈多則病情愈昧矣有辨在後所當幷察
凡瘧因於暑人皆知之不知夏令炎熱此自正氣之宜然而人有畏熱者每多避暑就陰貪凉過度此因暑受寒所以致瘧經曰夏暑汗不出者秋成風瘧義可知也然又惟稟質薄弱或勞倦過傷者尤易感邪此所以受邪有淺深而爲病有輕重也第以病因暑致故曰受暑而不知暑有陰陽瘧惟陰暑爲病耳至其病變則有爲寒證者有爲熱證者有宜散者有宜歛者有宜溫者有宜淸者其要在標·本·虛·實四字知此四者而因證制宜斯盡善矣其有云傷暑而認暑爲火者有云脾寒而執以爲寒者皆一偏之見不足憑也
凡瘧發在夏至後秋分前者病在陽分其病淺發在秋分後冬至前者病在陰分其病深發在子之後午之前者此陽分病也易愈發在午之後子之前者此陰分病也難愈病淺者日作病深者間日作若三日·四日者以受邪日久而邪氣居於陰分其病尤深
凡瘧病自陰而漸陽自遲而漸早者由重而輕也自陽而漸陰自早而漸遲由輕而重也凡感邪極深者其發必遲而多致隔日必使漸早·漸近方是佳兆故治此疾者春夏爲易秋冬爲難
論治共十二條
凡瘧疾初作必多寒熱大抵皆屬少陽經病其於初起當專以散邪爲主若果形氣無傷而脈症別無他故者但宜正柴胡飮或三柴胡飮主之少者一二劑多者三劑無有不愈若氣體本弱而感邪爲瘧卽宜四柴胡飮爲妙勿以初起而畏之弗用也
一治瘧當辨寒熱寒勝者卽爲陰證熱勝者卽爲陽證蓋有素稟之寒熱有染觸之寒熱然必其表裏俱有熱邪方是火證若瘧至則熱瘧止則退而內無煩熱·閉結等症則不得以火證論治若內外俱有火證而邪有不散者一柴胡飮主之若邪入陽明內熱之甚而邪有未散者宜柴胡白虎煎若邪入肝腎而熱極動血者宜柴芩煎
一瘧有寒證如無虛邪而但以寒邪不能散或多中寒者宜二柴胡飮若以寒勝而兼氣虛邪有不解者宜四柴胡飮或補中益氣湯加乾薑·官桂若寒甚熱少脈遲而兼背惡寒或多嘔惡·泄瀉者必用麻桂飮或大溫中飮
一中氣虛弱不能勝邪而邪不能解者病在脾肺氣分宜補中益氣湯·五柴胡飮若陰虛血液不充而邪不能解者病在肝腎精分宜補陰益氣煎·歸柴飮此症極多其效尤捷若發時其寒如氷·其熱如烙而面赤如脂渴欲飮水而熱退卽不渴者以六味地黃湯加柴胡·芍藥·肉桂大劑一服卽可愈若元氣虛寒之甚陽不勝陰而邪不能解者大溫中飮若元氣虛甚或衰老積弱者則不必兼用攻邪只當以正氣爲主但使元氣不敗則邪氣無有不服宜大補元煎或十全大補湯之類主之而又惟休瘧飮爲最妙
一瘧疾屢散之後取汗旣多而病不能止者必以過傷正氣而正不勝邪則雖止微邪猶然不息但使元氣之虛者一振·散者一收則無不頓然愈矣宜三陰煎·五福飮或小營煎·休瘧飮主之若有微寒者宜大營煎或理中湯若微有火者宜一陰煎若多汗不收者宜五陰煎之類主之
一瘧疾久不能愈者必其脾腎俱虛元氣不復而然但察其脈·症尙有微邪不解者當專以補中益氣湯爲主若邪氣已盡而瘧有不止者則當專補元氣以八珍湯·十全大補湯或大補元煎之類主之若腎陰不足而精不化氣者宜理陰煎最效若陰邪凝滯而久不愈者宜於前藥加薑桂·附子
一瘧作而嘔吐·惡食者雖曰少陽之邪爲嘔吐然實由木邪承胃所致但解去外邪嘔當自止宜柴陳煎或正柴胡飮加半夏主之若脾胃氣虛而寒邪承之則最多嘔惡之症宜溫胃飮·理中湯·養中煎之類主之若虛寒連及命門火不生土而作嘔者宜理陰煎·右歸飮之類主之若兼食滯而作嘔者必多脹滿宜加陳皮·砂仁·山査·厚朴之類爲佐若兼火邪者必多熱渴·躁煩·秘結宜以黃芩·黃連之類爲佐若火在陽明甚者宜加石膏若兼寒者必胃口怕寒或呑酸或噯腐或惡心得熱稍可者宜以薑桂·附子·吳茱萸之類爲佐
一瘧疾因勞輒復連綿不已者此脾腎虛證蓋腎主骨肝主筋脾主四肢氣弱不勝勞苦所以卽發但補脾肝腎使其氣强則愈如十全大補湯·八珍湯·補中益氣湯皆可酌用
一瘧疾發散已多每致陰虛水虧而煩熱·多渴者宜以西瓜汁·雪梨漿或冷蔘湯俱可滋陰截瘧無熱者不可强用
一瘧·痢幷作而臟平邪淺者宜胃苓湯加柴胡一二錢若寒濕傷脾而瘧·痢幷作者宜溫胃飮加柴胡或胃關煎加柴胡亦妙若濕熱傷脾下及肝腎而暴注熱渴或下純鮮血者宜柴芩煎
一瘧邪未淸而過食傷脾以致痞滿連綿不已者宜大·小和中飮加柴胡若因食而成瘧痞者宜芍藥枳朮丸及大·小和中飮之類調之若痞成難消者須灸章門·水道等穴炷宜稍大多灸或連灸二三次方得全愈
一古云治瘧之法凡將發之時與正發之際愼毋勉强施治卽治亦無效必待陰陽幷極勢平氣退之後然後察而治之或於未發二三時之先迎而奪之可也經曰夫瘧之未發也陰未幷陽陽未幷陰因而調之眞氣得安邪氣乃亡故工不能治其已發爲其氣逆也按此古法殊似不然予近治瘧每迎其銳而擊之最捷·最妙是可見古法之有不必泥者
論汗
凡古人治瘧之法若其久而汗多腠理開泄陽不能固者必補斂之無汗則腠理緻密邪不能解必發散之故曰有汗者要無汗扶正爲主無汗者要有汗散邪爲主此大法也蓋瘧本外邪非汗不能解若不知散解其邪而妄用劫劑多致胃氣受傷邪不能解必反難愈此宜以補劑爲主加減取汗汗後再加補養可也若邪在陰分則下體最難得汗補藥力到自然汗出至足方是佳兆凡病此而邪有未解者大忌飽食亦以汗之難易爲優劣也凡寒邪之自外而入者得汗卽解如傷寒之類皆是也而惟時瘟·時瘧之病則病有淺深之不同卽如病瘟者雖有大汗而熱仍不退病瘧者屢發·屢汗而瘧猶不止此其所感最深故不能以一二汗而卽愈或通身如洗而猶不能透若此者但當察其强弱仍漸次再汗之方得邪解故不可謂汗後必無邪也此但當以脈之緊與不緊及頭身之痛與不痛寒熱之甚與不甚爲辨耳然又有雖已得汗邪氣將解而不守禁忌或因於勞或因於慾或受生冷微邪或胃氣未淸因而過食隨觸隨發此其舊邪未盡而新邪又至纏綿深固因致留連者亦必宜仍從汗解但其宜固·宜散則猶當以酌虛實爲首務
論標本
凡治瘧當知標本予嘗言有標則治標無標則治本此最爲治瘧之肯綮何以言之蓋標以邪氣言本以正氣言也夫邪正相爭所以病瘧凡瘧之初起本由邪盛此當治邪固無疑也若或表散已過或久而不愈則於邪正之間有不可不辨矣蓋有邪者症必猖熾脈必弦緊或頭疼·頭痛未除或汗雖出而未透凡屬形症有餘者卽其病雖已久亦必有表邪之未淸也但覺有微邪此猶宜兼標爲治若汗出已多邪解已透別無實症·實脈可據而猶然不愈者必由正氣全虛或以質弱或以年衰故餘氣有未能却而眞陰有未能靜耳此當專治其本但使元氣旣復則無有不愈設或不明標·本無論有邪·無邪而但知攻瘧則害者多矣予爲此說雖因瘧而發然諸病皆同此理明者當心志之
論厭瘧
凡厭瘧之法今世俗相傳多用之但其有效·有不效人每疑之而其所以然者自有的確之妙則從來人所未知也蓋瘧以邪正相爭其感之淺者乃少陽膽經病也惟其邪本不甚則邪正互爲勝負當此時也亦猶楚漢相持之勢但得一助之者爲楚則楚勝爲漢則漢勝故不論何物皆可用以爲厭但使由之勿使知之其人恃有所助則膽氣略壯而邪卽敗矣此卽內經移精變氣之意也然必勢均力敵者乃可以一助而勝之正勝則愈也若果彼强我弱勢不易制者則厭必無益故惟邪輕日作者可厭而邪深間日者則不能厭此自理勢之使然無庸惑也
論截瘧共四條
凡截瘧之法方固不少然亦無必效之方若以愚見幷及治驗則未嘗藉於截也蓋有邪者去邪則愈若散邪旣透解表已過則但收拾元氣而氣復卽愈惟能於邪正之間得其攻補之宜則無不自愈此截之最善者也至如截瘧諸方雖不可執亦不可無第有效於此而不效於彼者亦以人之氣血陰陽各有不同故耳故凡用截藥者亦當察人之强弱而酌以用之庶乎得效然亦惟輕者易截而重者不易截也玆錄諸方於後亦可備於酌用截瘧常山飮氣血强壯者可用截瘧飮氣分不足者可用牛膝煎血分不足者可用截瘧丹時氣多濕者可用木賊煎濕痰邪實者可用何人飮·休瘧飮血氣大虛欲急濟者可用小柴胡湯加常山二錢截瘧如神追瘧飮凡氣血未衰或屢散之後用之最效
丹溪曰數發之後便宜截而除之久則發得中氣虛弱致病邪愈深而難治世有砒丹等截藥大毒不可輕用常山性暴悍善驅逐然能傷眞氣病人稍虛怯者勿用
楊仁齋曰或其人素虛者愼勿用常山等藥
薛立齋曰若病勢正熾一二發間未宜遽截恐邪氣不去正氣反傷耳若胃氣弱者用寒凉止截脾胃復傷必致連綿不已若非培養元氣決不能愈每見飮啖生冷物者病或少愈多致脾虛胃損反爲難治若嚥酸·口酸且宜節飮食其病潮作時雖大渴亦只薑湯承熱飮之此亦截瘧之良法凡欲截之若血氣俱虛用人蔘·生薑各一兩煎服頓止不問新久幷效
論似瘧非瘧
凡似瘧非瘧之病雖有往來寒熱而時作時止本非瘧之類也凡大病後或産後或虛損俱有此症經曰陽虛則外寒陰虛則內熱陰氣上入陽中則惡寒陽氣下入陰中則惡熱故凡無外邪而病爲寒熱者必屬虛證但虛有陰陽之異而陽虛者必多寒陰虛者必多熱陽虛者宜補其陽如理中湯·十全大補湯加薑桂·附子之類此皆人所易知也惟陰虛之證則最不易辨蓋陰中之水虛者陰虛也陰中之火虛者亦陰虛也如其津液枯燥精血耗傷表裏上下俱多煩熱等症此陰中之水虛也治宜壯水以配陽如一陰煎·六味地黃湯或加減一陰煎之類主之其有倏熱往來或面赤如脂而腹喜熱飮或上熱如烙而下冷如氷或喉口大熱而大便不實此其症雖若熱而脈必細微或雖洪大而浮空無力者是皆陽氣無根而孤浮於上此陰中之火虛也治宜益火之本使之歸源如海藏八味地黃丸或右歸飮之類主之假熱退則眞寒見自可因症而治之也寒熱門論治尤詳所當幷察
論溫瘧
溫瘧一症在內經曰溫瘧者得之冬中於風寒至春夏陽氣大發而爲病此卽正傷寒之屬也故仲景傷寒論有溫瘧一症卽此是也此與夏傷暑而秋爲瘧者本自不同當於傷寒門酌而治之
論癉瘧
癉瘧一症在內經曰肺素有熱氣盛於身發則陽氣盛而不衰故致消爍脫肉者命曰癉瘧蓋此以陽臟而病陽證也自與諸瘧不同而治此之法有三如熱邪內畜而表邪未解者則當散以苦凉如熱因邪致表雖解而火獨盛者則當淸以苦寒此皆治其有餘也若邪火雖盛而氣血已衰眞陰日耗者急宜壯水固元若但知瀉火則陰日以亡必致不救
論瘴瘧
瘴瘧一症惟嶺南煙瘴之地有之蓋南方嵐濕不常人受其邪而致病者因名瘴瘧然瘴出地氣瘧由天氣但使內知調攝而外不受邪則雖居瘴地何病之有是可見瘴以地言而瘧卽風寒外感之病也但其甚者則或至迷困瘖瘂乃與常瘧爲稍異耳凡治此者亦總不離寒熱·虛實及有邪·無邪如前治瘧諸法而盡之矣外如大梁李待詔瘴瘧等症旣明且確詳列瘴氣門不可不察
述古共八條
仲景曰瘧脈自弦弦數者多熱弦遲者多寒
機要曰瘧有中三陽者有中三陰者其證各殊也在太陽經謂之寒瘧治多汗之在陽明經謂之熱瘧治多下之在少陽經謂之風瘧治多和之此三陽受病謂之暴瘧發在夏至後·處暑前乃傷之淺者在陰經則不分三經總謂之濕瘧當從太陰經論之發在處暑後·冬至前此乃傷之重者
一古法云以淸脾飮治秋時正瘧隨症加減大效若胃中有伏痰鬱結者以草果飮一服可愈
丹溪曰邪氣深入陰分·血分而成久瘧者必當用升發藥自臟而出之於腑然後自表作汗而解若用下藥則邪氣愈陷而難出矣
傅氏曰瘧係外邪當以汗解或汗不得出鬱而成痰宜養胃化痰發汗邪氣得出自然和也
劉宗厚曰或問俗以瘧爲脾寒何也曰此亦有理蓋暑盛陽極人以伏陰在內脾困體倦腠理開發或因納凉於水閣木陰及泉水澡浴而微寒客於肌肉之間經所謂遇夏氣淒滄之水寒迫之是也或勞役·飢飽內傷而卽病作故指肌肉屬脾發則惡寒戰慄乃謂之脾寒耳實由風寒暑濕之邪鬱於腠理夏時毛竅疎通而不爲病至秋氣收斂之際表邪不能發越故往來寒熱進退不已病勢如凌虐人之狀所以名瘧卽如四時傷寒十二經皆能爲病古方治法多兼內傷取效脾胃和而精氣通則陰陽和解此實非脾病也然古人稱瘧不得爲脾寒者正恐人專於溫脾之說不明造化之源而失病機氣宜之要故也
立齋曰大凡瘧症皆因先傷於暑次感於風客於營衛之間腠理不密復遇風寒閉而不出舍於腸胃之外與營衛幷行晝行於陽夜行於陰幷則病作離則病止幷於陽則熱幷於陰則寒淺則日作深則間日在氣則早在血則晏其病熱多寒少心煩少睡者屬心名曰瘟瘧用柴苓湯但寒少熱腰疼足冷者屬腎名曰寒瘧用桂附二陳湯先寒而後大熱咳嗽者屬肺名曰癉瘧用蔘蘇飮熱長寒短筋脈揪縮者屬肝名曰風瘧宜小柴胡加烏藥·香附寒熱相停嘔吐痰沫者屬脾名曰食瘧宜淸脾飮若中氣虛而間日發者用補中益氣湯若寒熱大作不論先後此太陽陽明合病寒熱作則必戰經曰熱勝則動也發熱則必汗泄又曰汗出不愈知內熱也
又曰凡日久虛瘧寒熱不多或無寒而微熱者若內因胃氣虛用四君加升麻·當歸若脾血虛用四君加川芎·當歸若中氣下陷用補中益氣加茯苓·半夏大凡久瘧多屬元氣虛寒蓋氣虛則寒血虛則熱胃虛則惡寒脾虛則發熱陰火下流則寒熱交作或吐涎不食戰慄泄瀉手足逆冷皆脾胃虛弱但補益中氣則諸症悉愈凡人久瘧諸藥不效以補中益氣湯內加半夏用人蔘一兩煨薑五錢此不截之截也一服卽愈若病久者須大補元氣爲主蓋養正邪自除也
徐東皐曰瘧疾多因風·寒·暑·濕而得之乃天之邪氣所傷當以汗解故仲景·河間悉用發表之藥但以寒熱多少分經絡而治
辨古共四條
陳無擇三因方云夫瘧備三因外則感四氣內則動七情飮食飢飽房室勞逸皆能致之經所謂夏傷者秋痎瘧者此則因時而敍耳不可專以此論外所因證有寒瘧有溫瘧有癉瘧幷同素問也有濕瘧者寒熱身重骨節煩疼脹滿自汗善嘔因汗出復浴濕舍皮膚及冒雨濕也有牝瘧者寒多不熱但慘戚振慄病以時作此則多感陰濕陽不能制陰也此五種瘧疾以外感風寒暑濕與衛氣相幷而成除癉瘧獨熱溫瘧先熱牝瘧無熱外諸瘧皆先寒後熱內所因證病者以蓄怒傷肝氣鬱所致名曰肝瘧以喜傷心心氣耗散所致名曰心瘧以思傷脾氣鬱涎結所致名曰脾瘧以憂傷肺肺氣凝痰所致名曰肺瘧以失志傷腎所致名曰腎瘧所致之症幷同素問此五種瘧疾以感氣不和鬱結痰飮所致不內外因有疫瘧者一歲之間長幼相似也有鬼瘧者夢寐不祥多生恐怖也有瘴瘧者乍熱乍寒乍有乍無南方多病也有胃瘧者飮食飢飽傷胃而成世謂食瘧也有勞瘧者經年不瘥前後復發微勞不任也亦有數年不瘥結成癥癖在腹脇名曰老瘧亦曰母瘧以上諸症各有方治宜推而用之
愚謂瘧疾一症內經言已詳盡無可加矣而後世議論煩多反資疑貳玆擧陳氏三因之說以見其槪如所云濕瘧者因汗出復浴濕舍皮膚固一說也然浴以熱湯避彼風處則斷不致瘧惟冷水相加瘧斯成矣若然則仍是寒氣卽內經所云夏遇淒滄水寒之證也然此猶近似但宜辨明寒熱耳至若牝瘧無熱則內經幷無此說惟金匱要略曰瘧多寒者名曰牝瘧蜀漆散主之亦非曰無熱也若果全無發熱而止見寒慄此自眞寒陽虛證耳別有本門又安得謂之瘧耶再如內因五臟之瘧在內經刺瘧論所言六經·五臟之證不過爲邪在何經之辨原非謂七情所傷便能成瘧而此云所致之症幷同素問則素問無此說也且旣云七情所傷則其虛實大有不同又豈皆痰飮所致耶再若不內外因凡鬼瘧夢寐之說此或以瘧邪亂神因致狂言似鬼者有之豈鬼祟果能爲瘧乎至若胃瘧旣云飮食則明是內傷且凡先因於瘧而後滯於食者有之未有不因外邪而單有食瘧者也夫病情必有標本標本誤認治豈無差竊計陳氏之言旣以三因立論故不得不敷演其說而燁然若有可觀不知影響之談不但無益於病而且亂人意見致令臨症狐疑莫知所從而每至於害者皆此之類
丹溪曰瘧有暑·有風·有濕·有痰·有食積久發者爲老瘧不已者爲瘧母風暑之瘧多因夏月在風凉處歇遂閉汗不能得泄暑舍於內故大法當汗之瘧而惡飮食者必從飮食上得之當以食治俗云脾寒乃因名而迷其實也苟因飮食所傷而得之未必是寒況其他乎
嚴用和曰或承凉飮冷當風臥濕飢飽失時致脾胃不和痰積中脘遂成此疾所謂無痰不成瘧也
張子和曰內經旣以夏傷於暑而爲瘧何世醫皆以脾寒治之用薑附·硫黃之類甚者歸之祟怪良可笑也又或因夏月飮食生冷之類指爲食瘧此又非也豈知內經之論則不然皆夏傷於暑遇秋風寒而後作也邪熱淺則連日邪熱深則間日幷入於裏則寒幷入於表則熱若此論則了不相干於脾也治平之時其民夷靜雖用砒石·辰砂有毒之藥以熱治熱亦能取效擾攘之時其民勞苦內火與外火俱動以熱攻熱轉爲瀉痢·吐血·瘡瘍·嘔吐之疾豈與夷靜之人同治哉予嘗用張長沙汗吐下三法愈瘧病極多大忌錯作脾寒治之
愚謂瘧疾之作本由風寒·水濕之邪感而致病亦或有非風·非水而衣薄受凉凡體怯者皆能爲瘧及其病深則未免因經及臟因表及裏故有不愼飮食而更甚者有不愼勞役而增病者總之無非外邪爲之本豈果因食·因痰有能成瘧者耶今觀朱丹溪之言亦以痰·食幷列嚴用和則悉歸之痰蓋皆因陳氏之說而殊失內經之正意矣故張子和亦以祟怪爲笑以食瘧爲非而云治平·擾攘時當分治是皆有理確見也獨怪其以暑爲火而且謂擾攘之時其民勞苦大忌錯作脾寒治之而嘗用汗吐下三法恐此言亦屬偏見也念余幸逢明盛固不知擾攘景象第以勞苦過傷之人其虛更甚又豈無三陽疲損等證而可俱謂之火及可盡用三法乎甚哉立言之難於此可見而時中之不易得也如此
簡易方
一方截瘧神效用常山末二錢烏梅肉四個硏爛酒調臨發日早服
一方不問新久瘧用常山一兩剉碎以好酒浸一宿瓦器煮乾爲末每服二錢水一盞煎半盞去滓停冷五更服之不吐不瀉效
一方治瘧神效用蒜不拘多少硏極爛和黃丹少許以聚爲度丸如芡實大候乾每服一丸新汲水空心面東呑下
鍼灸法
刺瘧論諸刺法具載本經
大椎可灸三壯三椎骨節間灸亦可愈間使可灸
瘧疾論列方
柴陳煎新方散陣
麻桂飮新方散陣
柴苓湯和陣
歸柴飮新方散陣
柴芩煎新方散陣
理中湯熱陣
理陰煎新方熱陣
蔘蘇飮散陣
養中煎新方熱陣
溫胃飮新方熱陣
大營煎新方補陣
小營煎新方補陣
五福飮新方補陣
一陰煎新方補陣
三陰煎新方補陣
五陰煎新方補陣
六味丸補陣
八味丸補陣
八珍湯補陣
右歸飮新方補陣
胃關煎新方熱陣
胃苓湯和陣
牛膝煎新方因陣
木賊煎新方因陣
十全大補湯補陣
何人飮新方因陣~
草果飮和陣
補中益氣湯補陣
休瘧飮新方補陣
追瘧飮新方因陣~
淸脾飮和陣
截瘧飮和陣
補陰益氣煎新方補陣
一柴胡飮新方散陣
二柴胡飮新方散陣
桂附二陳湯熱陣
三柴胡飮新方散陣
四柴胡飮新方散陣
六味地黃湯補陣
正柴胡飮新方散陣
小柴胡湯散陣
加減一陰煎新方補陣
四君子湯補陣
大補元煎新方補陣
柴胡白虎煎新方散陣
大溫中飮新方散陣
大和中飮新方和陣
截瘧常山飮和陣
小和中飮新方和陣
雪梨漿新方寒陣
論外備用方
歸脾湯補陣
柴平湯和陣濕瘧身痛
四獸飮和陣和胃消痰
七寶飮和陣截瘧
截瘧丹和陣
不換金正氣散和陣寒濕瘴瘧
正氣散和陣脾滯
祛瘧飮和陣邪火
藿香正氣散和陣寒滯
柴葛二陳湯和陣暑濕
驅瘧飮和陣邪濕
人蔘養胃湯和陣和胃順氣
萬安散和陣實邪初感
常山散和陣
交加飮子和陣痰食瘴
鱉甲飮和陣久瘧瘧母
紅丸子攻陣消食瘧
白虎加桂枝湯寒陣熱瘧
七棗湯熱陣陰瘧
扶陽助胃湯熱陣中寒
加味小柴胡湯散陣熱邪
瘴氣
論證
瘴氣惟東南之域乃有之蓋嶺南地氣卑濕霧多風少且以冬時常煖則陰中之陽氣不固夏時反凉則陽中之陰邪易傷故人有不知保重而縱慾多勞者極易犯之以致發熱頭痛嘔吐腹脹等症蓋重者卽傷寒輕者卽瘧疾第在嶺南病此則均謂之瘴耳然陽氣外浮之鄕必內多眞寒而外多假熱陰氣不固之人雖外有邪症而內必多虛此則嶺南瘴疫之大槪也但予未經其地此不過億度之見耳及閱諸家之論最多得理足徵予言之不誣也謹詳錄在下以資擇用庶臨症者可無惑而病此者得所賴矣又細察諸論亦已詳悉第病其用補之法猶有未盡若値內傷虛損之甚而病此將危或難愈者必以前瘟疫門治法參而用之則庶乎有濟
瘴病所由
凡勞疫·傷飢之人皆內傷不足者也所謂邪氣傷虛·不傷實同一理也觀衛生方云北人寓廣之地者或往來廣之途者俱有陰陽相搏之患然居者十病二三途者十病八九正以居者安靜途者勞傷耳活人三昧論瘴瘧條云飮食有節起居有常則邪氣不能爲害彼道路崎嶇人煙疎闊水漿不潔酒炙多腥飮食起居未免乖度況復有陰陽相搏之氣乎故曰瘴氣惟染勞役·傷飢之人者此也又凡居嶺南者必愼起居節飮食寡慾淸心雖有嵐邪勿能害也惟內境不出則外境不入此理之自然其有感而病者皆不知所愼耳
大梁李待詔瘴瘧論
嶺南旣號炎方而又瀕海地卑而土薄炎方·土薄故陽煥之氣常泄瀕海·地卑故陰濕之氣常盛二氣相搏此寒熱之氣所由作也陽氣泄故冬無霜雪四時放花人居其地氣多上壅膚多汗出腠理不密蓋陽不反本而然陰氣盛故晨夕霧昏春夏淫雨一歲之間蒸濕過半三伏之內反不甚熱盛夏連雨卽復悽寒飮食·衣服·藥食之類往往生醭人居其間類多中濕肢體重倦又多脚氣之疾蓋陰常偏勝而然陰陽之氣卽偏而相搏故人亦因之而感受其寒熱不齊之病也又陽燠卽泄則使人本氣不堅陽不下降常浮於上故病者多上脘鬱悶胸中虛煩陰濕卽盛則使人下體多寒陰不上升常沈而下故病者多腰膝重疼腿足寒厥予觀嶺南瘴疾症候雖或不一然大抵陰陽各不升降上熱下寒者十有八九況人身上本屬陽下本屬陰玆又感此陽懊陰濕不和之氣自多上熱下寒之證也得病之因正以陽氣不固每發寒熱身必大汗又復投之以麻黃·金沸·靑龍等湯再發其表則旋踵受斃甚者又以胸中痞悶用利藥下之病人下體卽冷下之則十無一生若此者醫害之也其時余染瘴疾全家特甚余悉用溫中固下升降陰陽正氣之藥十治十愈二僕皆病胸中痞悶煩躁昏不知人一云願得凉藥淸膈余審其症上熱下寒皆以生薑附子湯冷溫服之卽日皆醒自言胸膈淸凉得凉藥而然也實不知附子也翌日各與丹硃丸一粒令空心服之遂能食粥然後用正氣·平胃等藥自爾遂得平安更治十數人皆安蓋附子用生薑煎卽能發散以熱攻熱又能導虛熱向下焦除宿冷又能固接元氣若煩悶者放冷服之若病煩躁不好飮水反畏冷不能飮者皆其虛熱非眞熱也宜服薑附湯沈存中治瘴用七棗湯正與此同亦一服而愈有用朮附湯而病愈甚蓋朮附相濟能固熱氣不能發散惟附子一味爲最妙或有脈症實非上熱下寒而目黃赤者不可用附子脈若浮洪而數寒熱往來無汗乃小柴胡湯證若症有可疑寒熱不辨宜服嘉禾散若熱多者冷服之嘉禾散能調中氣升降陰陽治下虛中滿療四時瘟疫·傷寒使無變動雖傷暑及陽證傷寒服之亦解若或寒多服之尤宜服二三日卽寒熱之證自判然後隨症調治之無不愈者大抵嶺南之地卑濕又人食檳榔多氣疎而不實四時汗出不宜更用汗藥此理甚明亦有當汗下者然終不多也明者察之
指迷方瘴瘧論新安王棐
棐讀書之餘留意醫學幸得其傳頗識方脈就辟入南硏究此症謂南人凡病皆謂之瘴率不服藥惟事鬼神夫瘴之爲病猶傷寒之病也豈可坐視而不藥耶每爲中醫荏苒而致不救者有之人過桂林以南無醫藥且居南方之人往往多汗上盈下空不可用汗吐下三法其業醫者旣鮮且庸或妄用吐汗下者是謂虛虛方書皆謂南方天氣溫暑地氣鬱蒸陰多閉固陽多發泄草木·水泉皆稟惡氣人生其間元氣不固感而爲病是爲之瘴輕者寒熱往來正類痎瘧謂之冷瘴重者蘊熱沈沈書夜如臥灰火中謂之熱瘴最重者一病便失音莫知其所以然謂之瘂瘴冷瘴必不死熱瘴久而死瘂瘴無不死此方書之說也然以愚意觀之所謂瘂瘴者非傷寒失音之症乎又豈中風失語之症乎治得其道亦多可生安得謂之無不死耶若夫熱瘴乃是盛夏初秋茅生狹道人行其間熱氣蒸鬱無林木以蔽日無水泉以解渴伏暑至重因而感疾或有飮酒而不節者或食煎炙而積熱者偶成此症其熱晝夜不止稍遲二三日則血凝而不可救矣南中謂之中箭亦謂之中草子然有挑草子法乃以鍼刺頭額及上下脣仍以楮葉擦舌皆令出血徐以草藥解其內熱應手而愈安得謂之久而死耶至於冷瘴或寒多熱少或寒少熱多亦有疊日·間日之作及其愈也瘡發於脣驗其證卽是外方之瘧本非重病然每因誤治而致禍亦不可以必不死而忽之但診其脈息極微見其元氣果虛卽與附子湯而愈若誤投寒藥所謂承氣入胃陰盛乃亡若脈洪盛症候實熱宜服和解藥而徐治之若誤投熱藥所謂桂枝下咽陽盛則斃也要在切脈·審症之虛實寒熱治之無不愈也人謂嶺南水泉·草木·地氣之毒故凡往來嶺南之人及宦而至者無不病瘴而至危殆者也又謂土人生長其間與水土之氣相習外人入南必一病但有輕重之異若久而與之俱化則免矣此說固若有理但備之以將養之法解之以平易之藥決保無病縱病亦易愈矣且瘴之爲病土人反重外人反輕者多蓋土人淫而下元虛又浴於溪而多感冒恣食生冷酒饌全不知節所以重也然則病瘴者不可全咎風土之殊皆人自失節養有以致之耳君子之居是邦也當愼起居節飮食適寒溫晨酒夜食切忌大過或有不快卽服正氣散一二劑則脾胃自壯氣血通暢微邪速散又何瘴之有
嶺表十說吳興章傑
一嶺表之俗食檳榔甚者日至十數枚蓋瘴瘧之作率因飮食過度氣滯痰結而檳榔最能下氣·消食·去痰故人皆狃於近利而闇於遠患此頗類北人之食酪酥多致膚理縝密一旦病疫當汗則塞而不得出嶠南地熱食檳榔故臟氣疎泄若一旦病瘴當攻發則虛羸而不能堪所以土人多瘠而色黃豈全是氣候所致蓋亦檳榔爲患殆勿思耳
二本草載三人觸霧晨行飮酒者獨不病故北人度嶺率相勉飮酒而遷客·羈士往往醺酣以自適且嶺外酒價尤廉販夫·役卒俱得肆飮咸謂可以辟瘴殊不知少則益而多則滋瘴之源也何以言之蓋南土暑濕嗜酒則多中濕毒兼以瘴瘧之作率因上膈痰飮而酒則尤能聚痰嶺外諺云莫飮卯時酒莫食申時飯誠攝生之要也可見酒之爲物能辟瘴以生人亦能滋瘴以害人然則生也死也非酒也顧在人也
三廣南每以暑毒爲患者蓋一歲之間暑熱過半使人難避而易犯凡起居·飮食少失節度則爲暑毒所中道途之間尤多冒暑故土人於暑時相戒勿出且遐荒之境道路崎嶇而傳舍·飮食皆不如欲所以自北初至者皆云不習水土而病及卽還則又謂之回頭瘴大率得之道路勞倦冒犯暑氣與夫飮食·居處失度也
四嶺南寒暑之候不常尤難於調攝故凡居入與在路者冬·夏之衣皆不可缺隨其氣候速宜增減緩則致病又嶺外海風異常稍中人則爲病坐臥易衣時當愼也
五嶺外雖以多暑爲病而四時亦有傷寒·瘟疫之疾其類不一土人不問何疾悉謂之瘴治療多誤或有一歲盛寒近類中州而土俗素無蠶績冬不衣綿居室疎漏戶局不固忽遭歲寒則次年瘟疫必興醫者之治瘟疫亦當以本法治之而隨其風土·氣候與夫人之强弱酌宜可也
六瘴瘧之作多因伏暑傷冷所致縱非飮食冷物亦必寒邪感於外飮食傷於內也大抵伏暑淺而寒多者易治伏暑深而熱多者難治近時北醫至此用大柴胡湯治熱瘴須是本氣壯實者乃能堪之如土人久服檳榔臟氣旣虛往往不能服寒藥又能當此峻劑乎然土人纔見發黃便謂不治之疾良可哀也
七北人之來嶺南婢僕多病瘴氣蓋勞役之人飮食乖度晝夜冒暑夜多臥地又凡事不能避忌故先受其斃卽與之同休戚宜加意戒之
八俚俗有病必召巫覡而祭鬼神士夫咸笑其信巫·不信醫愚謂此可憫惻而不可以笑也夫民雖至愚然孰不思趨利避害況性命所係曉然易見若醫者能愈人疾彼何爲不用蓋嶺外良醫甚鮮藥類尤乏且山谷·海嶼之民何從而得醫藥所以不免信巫也豈得已哉
九瘴病不一而土人以瘂瘴最爲危急其狀初得之卽失音不過一二日卽致不救醫家多言爲極熱所致或云內蘊熱而外爲感寒所激近見北醫有用煎生附子一味愈此疾者得非以熱治熱或是發散寒氣耶予嘗聞有飮溪澗水中毒令人失音則知凡失音者未必皆瘴也溪澗水毒灼然有之道路多無井泉而瀕江之民與夫山行者皆飮溪澗之水豈無邂逅遇毒者故途人所以多病此得非是歟
十傳云嶺外多毒草彘食之而人食其肉者亦毒人所以北人度嶺多戒食彘然而嶺南能致瘴毒者非止一端豈在是耶順泉云嶺南之彘在市井者食豆與酒糟在鄕村者食糠與碎米芋苗未有食草者若然則牛馬羊畜之肉悉皆不可食也可乎此其所以不足信也
回頭瘴說
舊傳出嶺之後復有回頭瘴者大槪與在廣而發瘴及方入廣而不伏水土者不異蓋南方陽氣常泄陰氣常盛二氣相搏四時悉有寒熱之氣人感之卽作寒熱之病寒則戰慄熱則怫鬱多由得汗而解此廣瘴之寒熱也今所謂回頭瘴及方入廣而不伏水土者亦不過陰陽相搏氣候不調而感疾耳嶺南天氣冬無霜雪春寒·秋熱氣候不齊或一日而忽然更變與方外天氣大不相侔今回頭瘴者蓋是先受廣中之氣復感外方之氣冷熱相忤寒暄不調遂作陰陽相搏之疾須度時候之寒熱量元氣之厚薄如出嶺於孟冬時者廣尙多暄而少寒或轉北風或有暴冷若屆途之際宜服和解散·神朮散之類和脾胃以逐風邪及至外方則天寒地凍將及境之際可服正氣散·人蔘養胃湯之類絶舊瘴以禦時寒可也然此四藥亦特筌蹄耳其實在保躬調養酌序消詳切不可以得出瘴地而恣慾此病之所由作也故所謂回頭瘴者豈虛語哉
治瘴續說
繼洪曰予寓嶺南旣久愈知瘴疾不易用藥若病人身熱而復寒謂之冷瘴不換金正氣散主之若身熱·胸痞或嘔·或噎大便不利者嘉禾散若病輕而覺有食積兼用些少感應丸無積者不可用若病重者不可妄用轉利惟當溫中固下若冬末春初因寒而作大熱者小柴胡湯夏月因暑氣者六和湯若身極熱而頭極痛脈數者爲熱瘴宜用南人挑草子法亦不可不服藥第此症病深最爲難治蓋凉藥多不可用惟宜熱藥須得法以用之如附子湯冷服者是也然此非工巧以處之則不可如身熱·汗不多頭痛未解或且與和解散如腰以上極熱腰以下稍凉胸膈煩渴腰腿重疼或大便溏滑其脈數而按之不實此陽浮陰閉也惟李待詔生薑附子湯最妙凡初病者以生薑·附子能發散耳若病經去汗旣多虛煩潮上則惟恐其不歛·不降宜用熟附·乾薑·沈香而冷服之若便利則不必沈香如煩甚則少加竹茹渴甚多加人蔘·五味咳逆加丁香·淡竹葉若煩躁而有異象眩惑夜不安寢可略與溫膽湯惟大便利者不可服若煩渴大作宜奪命散或用冷湯倍加人蔘·附子若煩熱大便自利或小便不澁不可以赤爲熱或膝脛以下稍凉此乃病邪所激氣血俱虛表熱無以養中故水熱而內虛也可急服薑附湯之類及灸氣海·足三里若至四肢厥冷兩足冷甚頭額虛汗或時咳逆脈數而促其證多危惟以三建湯之屬能歛心液能壯眞陽可以更生也又有瘂瘴卽熱瘴之甚者醫書謂血得寒則凝泣得熱則淖溢故熱瘴面赤·心熱舌破·鼻衄皆瘴熱沸其血上湧所致故宜用挑草子法甚則血上塞其心竅故昏不能言或但噫噫作聲卽瘂瘴也治此者當散其血用局方黑神散立見神效其或涎迷心竅而舌强者亦有之却非眞瘂瘴也及兼風痰之症者俱當審察而後用治本論有無稽之方俱削去不錄
藥宜預備
居瘴地者雖曰節愼起居而防病之藥不可不爲之備如人蔘·附子·乾薑·當歸·熟地·紫金錠·蘇合丸·不換金正氣散之類皆不可須臾離也從宦玆土則政事多繁上下交際爲商往來則經營貿易其勢不容於自逸稍覺不快卽宜如法服藥以解之微邪易伏固不致病也惟其不能防微則勢必至於漸盛故曰不治已病治未病此之謂也
瘴病脈候
兩關脈洪大者熱瘴脈數甚者爲熱瘴脈弦而緊者爲瘴瘧脈浮而緊者宜解表脈浮緩者爲傷風其病輕脈洪數而按之不實者爲陽浮陰閉脈沈微而弱者爲虛寒
瘴病愈後將養法
凡瘴病不發三日後方可洗手七日後可洗面半月後可梳頭一兩月後謹戒房事能戒百日尤好又瘴不發後須吃素粥三日經五日後方可以猪脾煮羹喫軟飯十日後略可喫酒少用肉羹但不可食諸般骨汁若犯之則再發凡牛羊·猪犬·鷄鵝諸骨汁須幷忌一月或兩月猶佳凡犯而再發必多困篤
瘴氣論列方
麻黃湯散陣
桂枝湯散陣
金沸草散散陣
和解散和陣
神朮散散陣
不換金正氣散和陣
正氣散和陣
平胃散和陣
小柴胡湯散陣
嘉禾散和陣
六和湯和陣
小靑龍湯散陣
朮附湯補陣
附子湯熱陣
生薑附子湯熱陣
七棗湯熱陣
薑附湯熱陣
人蔘養胃湯和陣
三建湯熱陣
冷湯熱陣
局方黑神散婦人
奪命散補陣
溫膽湯和陣
承氣湯攻陣
感應丸攻陣
紫金錠因陣
蘇合丸和陣
丹硃丸未考
論外備用方
敗毒散散陣
聖散子散陣
五味異功散補陣
保和湯和陣散邪順氣
檳榔煎和陣
陳氏家傳正氣散和陣
屠酥酒和陣
降椒酒和陣
理中湯熱陣
生薑煎熱陣
冷香湯熱陣
養胃湯熱陣
椒囊法熱陣
乾薑附子湯熱陣陰證發熱
二味沈附湯熱陣
福建香茶餠因陣
瘟疫門諸方皆加酌用
景岳全書卷之十五性集雜證謨
寒熱
經義
陰陽應象大論曰積陽爲天積陰爲地陰靜陽躁陽生陰長陽殺陰藏陽化氣陰成形寒極生熱熱極生寒寒氣生濁熱氣生淸淸氣在下則生飱泄濁氣在上則生䐜脹此陰陽反作病之逆從也陽勝則熱陰勝則寒重寒則熱重熱則寒寒傷形熱傷氣風勝則動熱勝則腫燥勝則乾寒勝則浮濕勝則濡泄喜怒傷氣寒暑傷形冬傷於寒春必病溫春傷於風夏生飱泄夏傷於暑秋必痎瘧秋傷於濕冬生咳嗽陽勝則身熱腠理閉喘粗爲之俯仰汗不出而熱齒乾以煩寃·腹滿死能冬·不能夏陰勝則身寒汗出身常淸數慄而寒寒則厥厥則腹滿死能夏·不能冬天之邪氣感則害人五臟水穀之寒熱感則害於六腑地之濕氣感則害皮肉筋脈
天元紀大論曰神在天爲風在地爲木在天爲熱在地爲火在天爲濕在地爲土在天爲燥在地爲金在天爲寒在地爲水故在天爲氣在地成形形氣相感而化生萬物矣
五運行大論曰上下相遘寒暑相臨氣相得則和不相得則病
百病始生篇曰風雨寒熱不得虛邪不能獨傷人
四氣調神論曰春氣之應養生之道也逆之則傷肝夏爲寒變奉長者少夏氣之應養長之道也逆之則傷心秋爲痎瘧奉收者少秋氣之應養收之道也逆之則傷肺冬爲飱泄奉藏者少冬氣之應養藏之道也逆之則傷腎春爲痿厥奉生者少
金匱眞言論曰長夏善病洞泄·寒中
氣交變大論曰歲木太過風氣流行脾土受邪歲火太過炎暑流行肺金受邪歲土太過雨濕流行腎水受邪歲金太過燥氣流行肝木受邪歲水太過寒氣流行邪害心火歲木不及燥乃大行生氣失應歲火不及寒乃大行長政不用歲土不及風乃大行化氣不令歲金不及炎火乃行生氣乃用歲水不及濕乃大行長氣反用
宣明五氣篇曰心惡熱肺惡寒肝惡風脾惡濕腎惡燥是謂五惡
經脈篇曰肺所生病者咳上氣喘喝煩心·胸滿臑臂內前廉痛厥掌中熱氣盛有餘則肩背痛風寒汗出中風小便數而欠氣虛則肩背痛寒少氣不足以息溺色變大腸所生病者氣有餘則當脈所過者熱腫虛則寒慄不復胃所生病者氣盛則身以前皆熱其有餘於胃則消穀善飢溺色黃氣不足則身以前皆寒慄胃中寒則脹滿心所生病者目黃脇痛臑臂內後廉痛厥掌中熱痛腎所生病者口熱舌乾咽腫上氣嗌乾及痛煩心·心痛黃疸腸澼脊股內後廉痛痿厥·嗜臥足下熱而痛心主所生病者面赤·目黃喜笑不休煩心·心痛掌中熱膽所生病者足外反熱頭痛·頷痛目銳眥痛缺盆·腋下腫痛馬刀俠癭汗出·振寒瘧
氣厥論曰腎移寒於脾癰腫·少氣脾移寒於肝癰腫·筋攣肝移寒於心狂·隔中心移寒於肺肺消肺消者飮一溲二死不治肺移寒於腎爲涌水涌水者按腹不堅水氣客於大腸疾行則鳴濯濯如囊裏水水之病也脾移熱於肝則爲驚·衄肝移熱於心則死心移熱於肺傳爲鬲消肺移熱於腎傳爲柔·痓腎移熱於脾傳爲虛腸澼死不可治胞移熱於膀胱則癃·溺血膀胱移熱於小腸膈腸不便上爲口糜小腸移熱於大腸爲虙瘕·爲沈大腸移熱於胃善食而瘦又謂之食㑊胃移熱於膽亦曰食㑊膽移熱於腦則辛頞·鼻淵鼻淵者濁涕下不止也傳爲衄衊·瞑目故得之氣厥也
壽天剛柔篇曰風寒傷形憂恐忿怒傷氣氣傷臟乃病臟寒傷形乃應形風傷筋脈筋脈乃應
咳論曰皮毛者肺之合也皮毛先受邪氣邪氣以從其合也其寒飮食入胃從肺脈上至於肺則肺寒肺寒則外內合邪因而客之則爲肺咳
刺志論曰氣虛身熱此謂反也氣盛身寒得之傷寒氣虛身熱得之傷暑氣實者熱也氣虛者寒也
調經論曰血氣者喜溫而惡寒寒則泣不能流溫則消而去之帝曰寒濕之傷人奈何岐伯曰寒濕之中人也皮膚不收肌肉堅緊營血泣衛氣去故曰虛虛者聶辟氣不足按之則氣足以溫之故快然而不痛帝曰陰之生虛奈何曰喜則氣下悲則氣消消則脈空虛因寒飮食寒氣熏滿則血泣氣去故曰虛矣帝曰陽虛則外寒奈何曰陽受氣於上焦以溫皮膚·分肉之間今寒氣在外則上焦不通上焦不通則寒氣獨留於外故寒慄帝曰陰虛生內熱奈何曰有所勞倦形氣衰少穀氣不盛上焦不行下脘不通胃氣熱熱氣熏胸中故內熱帝曰陽盛生外熱奈何曰上焦不通利則皮膚緻密腠理閉塞玄府不通衛氣不得泄越故外熱帝曰陰盛生內寒奈何曰厥氣上逆寒氣積於胸中而不瀉不瀉則溫氣去寒獨留則血凝泣凝則脈不通其脈盛大以泣故中寒
刺節眞邪論曰陽勝者則爲熱陰勝者則爲寒寒則眞氣去去則虛虛則寒搏於皮膚之間虛邪之入於身也深寒與熱相搏久留而內著寒勝其熱則骨疼·肉枯熱勝其寒則爛肉·腐肌爲膿內傷骨內傷骨爲骨蝕有所結中於肉宗氣歸之邪留而不去有熱則化而爲膿無熱則爲肉疽
陰陽別論曰三陽爲病發寒熱
脈要精微論曰風成爲寒熱
太陰陽明論曰故犯賊風虛邪者陽受之陽受之則入六腑入六腑則身熱·不時臥上爲喘呼
風論曰風之傷人也或爲寒熱或爲熱中或爲寒中或爲癘風或爲偏枯或爲風也其寒也則衰飮食其熱也則消肌肉故使人怢慄而不能食名曰寒熱風氣與陽明入胃循脈而上至目內眥其人肥則風氣不得外泄則爲熱中而目黃人瘦則外泄而寒則爲寒中而泣出
擧痛論曰寒則腠理閉氣不行故氣收矣炅則腠理開營衛通汗大泄故氣泄矣
氣穴論曰營衛稽留衛散·營溢氣竭·血著外爲發熱內爲少氣疾瀉無怠以通營衛見則瀉之無問所會邪溢·氣壅脈熱·肉敗營衛不行必將爲膿內銷骨髓外破大膕留於節腠必將爲敗積寒留舍營衛不居卷肉縮筋肋肘不得伸內爲骨痺外爲不仁命曰不足大寒留於谿谷也
脈解篇曰陽明所謂酒酒振寒者陽明者午也五月盛陽之陰也陽盛而陰氣加之故洒洒振寒也
經筋篇曰經筋之病寒則反折筋急熱則筋弛縱不收陰痿不用陽急則反折陰急則俯不伸焠刺者刺寒急也熱則筋縱不收無用燔鍼
大惑論曰人之善飢而不嗜食者何氣使然岐伯曰精氣幷於脾熱氣留於胃胃熱則消穀故善飢胃氣逆上則胃脘寒故不嗜食也
逆調論帝曰人身非常溫也非常熱也爲之熱而煩滿者何也岐伯曰陰氣少而陽氣勝故熱而煩滿也帝曰人身非衣寒也中非有寒氣也寒從中生者何曰是人多痺氣也陽氣少·陰氣多故身寒如從水中出帝曰人有四肢熱逢風寒如炙·如火者何也曰是人者陰氣虛·陽氣盛四肢者陽也兩陽相得而陰氣虛少少水不能滅盛火而陽獨治獨治者不能生長也獨勝而止耳逢風而如炙·如火者是人當肉爍也帝曰人有身寒湯火不能熱厚衣不能溫然不凍慄是爲何病曰是人者素腎氣勝以水爲事太陽氣衰腎脂枯不長一水不能勝兩火腎者水也而生於骨腎不生則髓不能滿故寒甚至骨也所以不能凍慄者肝一陽也心二陽也腎孤臟也一水不能勝二火故不能凍慄病名曰骨痺是人當攣節也
評熱病論曰邪氣之所湊其氣必虛陰虛者陽必湊之故少氣時熱而汗出也小便黃者少腹中有熱也
奇病論曰肥者令人內熱甘者令人中滿故其氣上溢轉爲消渴治之以蘭除陳氣也
論痛篇帝曰人之病或同時而傷或易已或難已其故何如少兪曰同時而傷其身多熱者易已多寒者難已
五邪篇曰邪在肺則病皮膚痛寒熱上氣喘汗出咳動肩背取之膺中外腧背三節·五節之傍以手疾按之快然乃刺之取之缺盆中以越之邪在肝則兩脇中痛寒中惡血在內行善掣節時脚腫取之行間以引脇下補三里以溫胃中取血脈以散惡血取耳間靑脈以去其掣邪在脾胃則病肌肉痛陽氣有餘陰氣不足則熱中善飢陽氣不足陰氣有餘則寒中腸鳴腹痛陰陽俱有餘若俱不足則有寒·有熱皆調於三里
五癃津液別篇曰天暑衣厚則腠理開故汗出寒留於分肉之間聚沫則爲痛天寒則腠理閉氣濕不行水下留於膀胱則爲溺與氣
通評虛實論帝曰乳子而病熱脈懸小者何如岐伯曰手足溫則生寒則死帝曰乳子中風熱喘鳴肩息者脈何如曰喘鳴肩息者脈實大也緩則生急則死
脈要精微論曰粗大者陰不足陽有餘爲熱中也沈細數散者寒熱也諸浮不躁者皆在陽則爲熱其有躁者在手諸細而沈者皆在陰則爲骨痛其有靜者在足陽氣有餘爲身熱·無汗陰氣有餘爲多汗·身寒陰陽有餘則無汗而寒推而外之內而不外有心腹積也推而內之外而不內身有熱也
論疾診尺篇曰尺膚熱甚脈盛躁者病溫也其脈盛而滑者病且出也尺膚寒其脈小者泄·少氣尺膚炬熱先熱後寒者寒熱也尺膚先寒久大之而熱者亦寒熱也肘所獨熱者腰以上熱手所獨熱者腰以下熱肘前獨熱者膺前熱肘後獨熱者肩背熱臂中獨熱者腰腹熱肘後粗以下三四寸熱者腸中有蟲掌中熱者腹中熱掌中寒者腹中寒魚上白肉有靑血脈者胃中有寒尺炬然熱人迎大者當奪血尺堅大脈小甚少氣悗有加立死診寒熱赤脈上下至瞳子見一脈一歲死見一脈半一歲半死見二脈二歲死見二脈半二歲半死見三脈三歲死
邪氣臟腑病形篇曰憂愁·恐懼則傷心形寒·寒飮則傷肺以其兩寒相感中外皆傷故氣逆而上行帝曰病之六變奈何岐伯曰諸急者多寒緩者多熱大者多氣少血小者血氣皆少滑者陽氣盛微有熱濇者多血少氣微有寒
平人氣象論曰寸口脈沈而弱沈而喘曰寒熱緩而滑曰熱中尺寒·脈細謂之後泄尺粗常熱者謂之熱中
經絡論曰寒多則凝泣凝泣則靑黑熱多則淖澤淖澤則黃赤
皮部論曰其色多靑則痛多黑則痺黃赤則熱多白則寒五色皆見則寒熱也邪留於筋骨之間寒多則筋攣骨痛熱多則筋弛骨消·肉爍䐃破毛直而敗
五色篇曰五色奈何曰靑黑爲痛黃赤爲熱白爲寒是爲五官人迎盛堅者傷於寒氣口盛堅者傷於食
經脈篇曰凡診絡脈脈色靑則寒且痛赤則有熱胃中寒手魚之絡多靑矣胃中有熱魚際絡赤其暴黑者留久痺也其有赤·有黑·有靑者寒熱氣也其靑短者少氣也
六元正紀大論帝曰夫子言用寒遠寒·用熱遠熱願聞何謂遠岐伯曰熱無犯熱寒無犯寒從者和逆者病不可不敬畏而遠之所謂時與六位也帝曰余欲不遠寒·不遠熱奈何曰發表不遠熱攻裏不遠寒帝曰不發·不攻而犯寒·犯熱何如曰寒熱內賊其病益甚帝曰願聞無病者何如曰無者生之有者甚之帝曰生者何如曰不遠熱則熱至不遠寒則寒至寒至則堅否腹滿痛急下利之病生矣熱至則身熱吐下霍亂癰疽瘡瘍瞀鬱注下瞤瘈腫脹嘔鼽衄頭痛骨節變肉痛血溢血泄淋悶之病生矣帝曰治之奈何曰時必順之犯者治以勝也
師傳篇岐伯曰夫治民與自治未有逆而能治之者也夫惟順而已矣百姓人民皆欲順其志也帝曰順之奈何曰入國問俗入家問諱上堂問禮臨病人問所便帝曰便病人奈何曰中熱·消癉則便寒寒中之屬則便熱胃中熱則消穀令人懸心·善飢臍以上皮熱腸中熱則出黃如糜臍以下皮寒胃中寒則腹脹腸中寒則腸鳴飱泄胃中寒腸中熱則脹而且泄胃中熱腸中寒則疾飢小腹痛脹
至眞要大論曰寒者熱之熱者寒之微者逆之甚者從之帝曰何謂逆從岐伯曰逆者正治從者反治從少·從多觀其事也帝曰有病熱者寒之而熱有病寒者熱之而寒二者皆在新病復起奈何治曰諸寒之而熱者取之陰熱之而寒者取之陽所謂求其屬也
八正神明論曰天溫日明則人血淖溢而衛氣浮故血易瀉氣易行天寒日陰則人血凝泣而衛氣沈是以天寒無刺天溫無凝月生無瀉月滿無補月郭空無治是謂得時而調之
骨空論曰灸寒熱之法先灸項大椎以年爲壯數次灸橛骨以年爲壯數視背兪陷者灸之擧臂肩上陷者灸之兩季脇之間灸之外踝上絶骨之端灸之足小指·次指間灸之腨下陷脈灸之外踝後灸之缺盆骨上切之堅痛如筋者灸之膺中陷骨間灸之掌束骨下灸之臍下關元三寸灸之毛際動脈灸之膝下三寸分間灸之足陽明跗上動脈灸之顚上一灸之犬所囓之處灸之三壯凡當灸二十九處傷食灸之不已者必視其經之過於陽者數刺其兪而藥之
論證
病有寒熱者由陰陽之有偏勝也凡陽勝則熱以陰之衰也陰勝則寒以陽之衰也故曰發熱惡寒者發於陽也無熱惡寒者發於陰也此寒熱之病有不同而陰陽之不可不察也又若外來之寒熱由風寒之外感內生之寒熱由臟氣之內傷此寒熱之因有不同而表裏之不可不察也雖曰陽證多熱陰證多寒然極熱者反有寒症極寒者亦有熱症此又眞假之不可不察也雖曰外入之邪多有餘內出之邪多不足然陽盛生外熱陽虛生外寒陰盛生內寒陰虛生內熱此又虛實之不可不察也諸如此者有症可據有脈可診有因可問且經文盡發其深秘已列前條余有寒熱篇亦悉其證候具在首卷及傷寒門亦有寒熱辨但因此以詳求其理則可盡悉其要而辨治自無難也
一寒熱眞假篇義詳一卷及火證門論虛火條中
一治法有逆從論在一卷論治篇中
論諸寒證治共五條
凡寒病之由於外者或由風寒以傷形或由生冷以傷臟其由於內者或由勞慾以敗陽或由稟賦之氣弱若寒自外入者必由淺及深多致嘔惡·脹滿或爲疼痛·泄瀉寒由內生者必由臟及表所以戰慄·憎寒或爲厥逆·拘攣總之熱者多實寒者多虛故凡治寒證者當兼察其虛而仍察其臟此不易之法也
一凡陰毒寒邪直中三陰者此卽傷寒類所謂直中陰經之陰證也其於倉卒受寒以致身冷戰慄或四體拘攣或心腸疼痛或口噤失音昏迷厥逆或吐瀉踡臥脈來微細或沈緊無神者皆其證也切不可妄用風藥再散其氣但速宜溫中則寒邪自散輕則理中湯·溫胃飮甚則四逆湯·大溫中飮或附子理陰煎之類主之其有勢在危急脣靑·囊縮無脈者宜用華陀救陽脫方急治之或仍灸氣海·關元二三十壯但得手足漸溫脈微出者乃可生也一方以胡椒硏碎用滾酒泡服外用葱鹽熨法一方用黑豆二合炒熱以酒烹入滾數沸去豆取酒服二碗卽愈
一寒中太陰則中脘疼痛宜理中湯·溫胃飮寒中少陰則臍腹疼痛宜歸氣飮或五積散加吳茱萸寒中厥陰則少腹疼痛宜四逆湯·歸氣飮·煖肝煎其有寒中三陰而寒滯不散因致脹滿痛甚者宜暫用排氣飮或韓氏溫中湯先散其滯然後調補之或用五味沈附湯或煖肝煎俱可擇用
一生冷內傷以致臟腑多寒或爲疼痛或爲嘔吐或爲泄瀉等症治法隨見各門又或素稟陽臟每多恃强好食生冷·茶水而變陽爲陰者治亦同前
一稟賦素弱多有陽衰陰勝者此先天之陽氣不足也或斲喪太過以致命門火衰者此後天之陽氣失守也其症則未冷先寒或手足淸厥或身爲寒慄或脾胃不健或肚腹不實或小水頻數或陽道不壯或每多恐畏或眼耳少神是皆陽虛生寒也治宜溫補元氣其微者宜五君子煎·理陰煎·六氣煎·溫胃飮·壽脾煎之類擇而用之其甚者宜大補元煎·右歸飮·右歸丸·四味回陽飮·六味回陽飮·海藏八味地黃丸之類主之其有脾腎虛寒每多腹痛飱泄腎泄者宜九氣丹·一氣丹幷於泄瀉門求法治之
論諸熱證治共四條
凡熱病之作亦自有內外之辨如感風寒而傳化爲熱或因時氣而火盛爲熱此皆外來之熱卽傷寒·瘟疫·時毒·痎瘧之屬也至若內生之熱則有因飮食而致者有因勞倦而致者有因酒色而致者有因七情而致者有因藥餌而致者有因過煖而致者有因陰虛而致者有偶感而致者有積累而致者雖其所因不同而病候無過表裏故在外者但當察經絡之深淺在內者但當察臟腑之陰陽凡此諸症在各門具有方論者玆不再贅且熱卽火也故治熱之法卽當於火證門通融用之其有未盡之義仍列於下
一治熱之法凡微熱之氣宜凉以和之大熱之氣宜寒以制之鬱熱在經絡者宜疎之·發之結熱在臟腑者宜通之·利之陰虛之熱者宜壯水以平之無根之熱者宜益火以培之此其中有宜降者所謂高者抑之也有宜散者所謂下者擧之也有相類者所謂逆者正治也有相反者所謂從者反治也治熱之法不過如此而鮮有得其善者豈亦由學力之未至乎
一五臟之熱證有可據者如肺氣上通於鼻而下主於皮毛心氣上通於舌而下主於血脈脾氣上通於口而下主於四肢胃氣上通於頭面牙齦而下主於肌肉肝氣上通於目而下主於筋節腎氣上通於喉耳而下主於二陰而六腑之氣亦可因表裏以察之此皆病在形體也凡有諸中者必形諸外故必有熱證可據方可以熱論治醫中關係惟此爲最
一治五臟之熱當察微甚如心經之微熱者宜二陰煎·安神丸·天王補心丹·導赤散·之類皆可隨症酌用其熱甚者如瀉心湯·黃連解毒湯·八正散·直指黃芩湯及犀角地黃湯三方皆其類也肺經微熱者宜加減一陰煎·正傳麥門冬湯·瀉白散之類主之其熱甚者宜黃芩淸肺飮·黃芩知母湯之類主之肝經微熱者宜化肝煎·保陰煎熱甚者宜加味龍膽瀉肝湯·芍藥淸肝散·七正散脾胃微熱者淸化飮·黃芩芍藥湯陽明熱甚者白虎湯·太淸飮·瀉黃散·玉泉散腎經微熱者一陰煎·滋陰八味丸熱甚者正氣湯·丹溪大補陰丸腎虛兼胃火者玉女煎膀胱微熱者五淋散熱甚者大分淸飮·化陰煎三焦微熱者徙薪飮熱甚者抽薪飮·大連翹飮·凉膈散·三補丸·大金花丸之類擇宜用之凡淸火退熱方論甚多此亦言其約耳欲盡其義當詳考寒陣二類
論寒熱往來證治共三條
凡寒熱往來之病其證有二蓋一以外邪不解而然一以陽盛陰虛而然此其一爲表證一爲裏證所當辨治不可紊也
一寒邪鬱伏經絡而爲寒·爲熱此似瘧非瘧之類也治法雖宜表散然邪氣得以久留者必其元氣之虛而正不勝邪也故凡治此者皆當以兼補血氣爲主若血分微虛形氣本不甚弱而邪有不解者三柴胡飮若火盛血燥而寒熱不已者一柴胡飮若因勞倦或氣體本弱或肝脾不足而邪有不淨者四柴胡飮或五柴胡飮或補中益氣湯若陽邪陷入陰分微兼內熱而邪有不解者補陰益氣煎若脾胃陽氣不健中氣不煖而邪有不解者溫胃飮若病久元氣大虛而寒熱不退者但當單培元氣不必兼散宜五福飮·歸脾湯或大補元煎·理陰煎之類察其陰陽擇而用之若果陽虛非用溫補不可
一陰虛陽盛或陰陽俱虛而爲寒熱往來者此以眞陰不足總屬虛損之病也然其陰陽微甚亦所當辨如晝則熱而夜則靜者此陽邪王於陰分陽有餘也晝則靜而夜則熱者此陽邪陷入陰中陰不足也其有晝夜俱熱或兼煩躁·多汗而本非外感者此症雖曰重陽而實則陰虛之極也又有下見溏泄或上見嘔惡而潮熱·夜熱者此元氣無根陽虛之病也大都陽實者宜瀉其陽瀉陽者宜用苦寒陰虛者宜補其陰補陰者宜用甘凉惟陽虛一證則身雖有熱大忌寒凉此則人多不識也然陰虛則病熱而陰氣未竭者治之猶易陽虛則病寒而陽氣未竭者治之亦易若孤陽無陰而寒之不可孤陰無陽而熱之又不可斯所謂兩死之證也無能爲力矣若陰虛陽盛而寒熱往來或夜熱不止者加減一陰煎若心經蘊熱火在陽分而煩熱往來者二陰煎若盜汗不止而夜熱者當歸六黃湯若陰虛血熱崩淋不止而夜熱者保陰煎若肝火不淸時多鬱怒而爲煩熱者徙薪飮若婦人多鬱·多怒而寒熱不止者加味逍遙散若三陰虧損血虛火盛而煩熱不止者地黃膏·三才封髓丹若男·婦·小兒凡脾胃受傷陽虛火浮而爲潮熱·夜熱者必用理陰煎或溫胃飮或大補元煎之類方可保全此症最多此治最妙勿以此爲奇談也
逑古
華元化曰人之寒熱往來者其病何也此乃陰陽相勝也陽不足則先寒後熱陰不足則先熱後寒又上盛則發熱下盛則發寒皮寒而躁者陽不足皮熱而躁者陰不足皮寒而寒者陰盛也皮熱而熱者陽盛也熱發於下則陰中之陽邪也熱發於上則陽中之陽邪也寒起於上則陽中之陰邪也寒起於下則陰中之陰邪也頰赤·多言而寒者陽中之陰邪也面靑·多言而熱者陰中之陽邪也面靑多言而寒者陰中之陰邪也若不言者不可治也陰中之陰中者一生九死陽中之陽中者九生一死陰病難治陽病易醫診其脈候滑實在上則陽中之陽也滑實在下則陰中之陽也微弱在上則陽中之陰也微弱在下則陰中之陰也滑實在中則中熱微弱在中則中寒寒用熱取熱以寒攻逆順之法從乎天地本乎陰陽也從之者生逆之者死金匱大要論曰夜發寒者從夜發熱者逆晝發熱者從晝發寒者逆逆從之道亦在乎審明
寒熱論列方
四逆湯熱陣
理中湯熱陣
四味回陽飮新方熱陣
溫胃飮新方熱陣
煖肝煎新方熱陣
六味回陽飮新方熱陣
壽脾煎新方熱陣
化肝煎新方寒陣
補中益氣湯補陣
六氣煎新方因陣
歸氣飮新方熱陣
補陰益氣煎新方補陣
理陰煎新方熱陣
五福飮新方補陣
韓氏溫中湯熱陣
歸脾湯補陣
五積散散陣
五味沈附湯熱陣
右歸飮新方補陣
右歸丸新方補陣
海藏八味丸補陣
一氣丹新方熱陣
九氣丹新方熱陣
滋陰八味丸新方寒陣
一陰煎新方補陣
二陰煎新方補陣
加減一陰煎新方補陣
玉女煎新方寒陣
化陰煎新方寒陣
當歸六黃湯寒陣
白虎湯寒陣
瀉白散寒陣
加味逍遙散補陣
淸化飮新方因陣
瀉黃散寒陣
天王補心丹補陣
玉泉散新方寒陣
太淸飮新方寒陣
三才封髓丹寒陣
保陰煎新方寒陣
瀉心湯寒陣
華陀陽脫方熱陣
抽薪飮新方寒陣
徙薪飮新方寒陣
黃連解毒湯寒陣
七正散寒陣
八正散寒陣
黃芩芍藥湯寒陣
五淋散寒陣
導赤散寒陣
芍藥淸肝散寒陣
正氣湯寒陣
凉膈散攻陣
黃芩知母湯寒陣
三補丸寒陣
安神丸寒陣
黃芩淸肺飮寒陣
排氣飮新方和陣
地黃膏寒陣
直指黃芩湯寒陣
大溫中飮新方散陣
大補元煎新方補陣
丹溪大補陰丸寒陣
五君子煎新方熱陣
大分淸飮新方寒陣
正傳麥門冬湯寒陣
大連翹飮寒陣
大金花丸攻陣
犀角地黃湯寒陣
一柴胡飮新方散陣
三柴胡飮新方散陣
四柴胡飮新方散陣
五柴胡飮新方散陣
加味龍膽瀉肝湯寒陣
論外備用方
人蔘養營湯補陣
加味歸脾湯補陣
調中益氣湯補陣虛邪
朮附湯補陣中寒
蔘附湯補陣厥冷
金匱大建中湯補陣中寒
逍遙散補陣血虛發熱
聖愈湯補陣虛熱
八味大建中湯補陣陰寒
人蔘固本丸補陣陰虛熱
益陰腎氣丸補陣
七味白朮散補陣虛熱渴
柴苓湯和陣寒熱瀉
藿香正氣散和陣風寒
龍腦鷄蘇丸和陣陰虛煩熱
四逆散散陣熱厥
小柴胡湯散陣
加減小柴胡湯散陣寒熱腹痛
九味羌活湯散陣外邪寒熱
退熱湯寒陣急勞大熱
秦艽扶羸湯寒陣虛勞
黃芪鱉甲煎寒陣虛勞
地骨皮散寒陣熱渴
局方大已寒丸熱陣中寒
十補丸熱陣腎虛寒
已寒丸熱陣阻陽於下
元戎大已寒丸熱陣冷秘
四逆湯熱陣寒厥
附子湯熱陣背惡寒
附子理中湯熱陣寒厥
溫胃湯熱陣溫中
三建湯熱陣陰寒厥逆
扶陽助胃湯熱陣中寒
保命柴胡四物湯補陣虛勞
暑症
經義
熱論曰凡病傷寒而成溫者先夏至日者爲病溫後夏至日者爲病暑暑當與汗皆出勿止
生氣通天論曰因於暑汗·煩則喘喝靜則多言體若燔炭汗出而散
刺志論曰氣盛身寒得之傷寒氣虛身熱得之傷暑
金匱眞言論曰夏暑汗不出者秋成風瘧
陰陽應象大論曰夏傷於暑秋必痎瘧
論證共七條
暑本夏月之熱病然有中暑而病者有因暑而致病者此其病有不同而總由於暑故其爲病則有陰·陽二證曰陰暑曰陽暑治猶氷炭不可不辨也陰暑者因暑而受寒者也凡人之畏暑貪凉不避寒氣則或於深堂大廈或於風地樹陰或以乍熱乍寒之時不謹衣被以致寒邪襲於肌表而病爲發熱·頭痛無汗·惡寒身形拘急肢體痠痛等症此以暑月受寒故名陰暑卽傷寒也惟宜溫散爲主當以傷寒法治之也又有不愼口腹過食生冷以致寒凉傷臟而爲嘔吐·瀉痢·腹痛等症此亦因暑受寒但以寒邪在內治宜溫中爲主是亦陰暑之屬也陽暑者乃因暑而受熱者也在仲景卽謂之中暍凡以盛暑烈日之時或於長途或於田野不辭勞苦以致熱毒傷陰而病爲頭痛·煩躁肌體大熱大渴·大汗脈浮·氣喘或無氣以動等症此以暑月受熱故名陽暑治宜察氣之虛實火之微甚或補·或淸以固其氣此與陰暑之治大有不同若或因暑之名而不分表裏不察陰陽則誤人不淺矣
一陰暑證或在於表或在於裏惟富貴安逸之人多有之總由恣情任性不愼風寒所致也陽暑證惟辛苦勞役之人多有之由乎觸冒暑熱有勢所不容已也然暑熱逼人者畏而可避可避則犯之者少陰寒襲人者快而莫知莫知則犯之者多故凡有病暑者陽暑不多見而陰暑居其八九今之人治暑者但見發熱·頭痛等症則必曰此中暑也而所用無非寒凉其不達也亦甚矣
一傷寒之病雖同爲寒邪而名有不同也傷暑之名雖可同爲暑邪而病有不同也傷寒之名有不同者在冬之寒卽謂之正傷寒在春之溫卽謂之溫病在夏之暑卽謂之暑病是溫病·暑病亦皆傷寒之別名耳經曰冬傷於寒春必溫病又曰凡病傷寒而成溫者先夏至日者爲病溫後夏至日者爲病暑卽此謂也傷暑之病有不同者其因暑而感寒者寒則傷形卽傷寒也因暑而受熱者熱則傷氣卽傷暑也是內傷·外感俱有暑病之不同耳經曰氣盛·身寒得之傷寒氣虛·身熱得之傷暑卽此謂也蓋氣盛·身寒者謂身受寒邪而氣無恙也故曰傷寒氣虛身熱者謂身冒暑熱而熱傷氣也故曰傷暑此義人多不解而謂傷寒者必身寒則於理不通而大昧經旨矣
一夏月盛暑之時必令身有微汗此養身之道最得時宜者也若必使快然無汗則未免陰勝於陽多致疾矣觀之經曰暑當與汗皆出勿止是言暑汗之勿宜止也又曰夏暑汗不出者秋成風瘧是言暑汗不出之爲病也此夏月之汗宜否蓋可知矣
一夏月伏陰續論在前第二卷傳忠錄中
一暑有八症脈虛·自汗·身熱·背寒·面垢·煩渴·手足微冷·體重是也凡治此者宜調理元氣爲主淸利次之
一中暑死者不可使得冷得冷便死只宜以溫煖之物護其臍中徐徐治之
論治共五條
一陰暑證凡暑月外感風寒以致陰邪抑遏陽氣而病爲發熱·頭痛肢體拘急痠疼無汗·惡寒脈緊等症此卽傷寒之屬治以解散爲主宜正柴胡飮·小柴胡湯或一·二·三·四柴胡飮之類酌其寒熱虛實隨宜用之若脈見微細氣體虛弱不可發汗者但宜補中氣使元氣漸充則寒邪自散不必攻邪也或用補中益氣湯主之若邪感於外而火盛於內或陽明熱甚者宜柴胡白虎煎之類主之若寒邪在表未解而六脈微細背冷惡寒或嘔惡泄瀉內無熱症者此正伏陰在內而邪不易解雖在暑月亦速宜溫中如理陰煎·理中湯·大溫中飮·麻桂飮·之類皆宜速用不可疑也亦不可遲也若邪盛於外而中不甚虛者或以五積散以上諸症有不能盡者俱宜以傷寒門諸法察而治之
一陰暑證凡內傷生冷致損胃氣而病爲腹痛·泄瀉·嘔吐者治宜以溫中散寒爲主若初受寒邪停積未散而脾氣未虛者先宜以抑扶煎·五德丸之類主之若胃氣微虛者宜佐關煎·五德丸主之若胃氣再虛者宜溫胃飮·理中湯主之若吐瀉已甚脾腎兼傷而痛連小腹二陰或成痢者宜胃關煎·理陰煎或九氣丹之類主之若表中寒邪內傷生冷表裏俱病者宜兼治之以和胃飮加柴胡或溫胃飮加柴胡或新方諸柴胡飮察虛實而用之古方用大順散爲溫中之總治亦何足以盡之也
一陽暑以酷熱傷人本爲熱證然陽中又有陰陽此不可不辨凡暑熱中人者其氣必虛以火能剋金而熱傷氣也然熱者不可不淸虛者不可不補但陽中之陽者宜兼乎淸如身熱頭痛煩躁大渴·大汗脈洪滑喜冷水大便乾結小水赤痛之類皆陽證也若氣不甚虛而但有火證者宜白虎湯或益元散主之或火盛之甚者惟玉泉散更妙若汗出·脈虛浮煩渴有火而少氣者宜白虎加人蔘湯或仲景竹葉石膏湯宣明桂苓甘露飮之類主之若眩暈·少氣雖煩渴而火不甚者宜生脈散主之以上諸法用治陽中之陽皆古法之善者若雖壯熱口渴而脈虛無力或重按全無及神困·氣促者此脾胃氣虛元陽不足假火之證若誤用白虎等劑其危立至
一凡中暑熱者人皆知爲陽證而不知陽中有陰也蓋外中熱邪而內亦熱者此表裏俱熱方是陽證治宜淸補如前若內本無熱而因熱傷氣但氣虛於中者便有伏陰之象故凡治暑熱之證最當辨其陰陽虛實若脈虛無力或爲惡寒背寒或爲嘔惡或爲腹痛泄瀉或四肢·鼻尖微冷或不喜凉茶·凉水或息短氣促無力以動之類皆陽中之陰證也凡見此類但當專顧元氣惟宜獨蔘湯徐徐與之爲最妙若兼微嘔·惡寒者宜加煨薑與人蔘等分主之再其甚者則養中煎·理中湯·五君子煎或五福飮·理陰煎之類皆當隨宜用之若虛寒之甚則舍時從證桂·附皆所必用切不可因暑熱之名而執用寒凉解暑等劑再伐陽氣則變有不可測也若夏月於盛暑中過於勞倦因而中暑者其勞倦旣已傷脾暑熱又以傷氣此本內傷大虛之候當專以調補爲先然後察其有火·無火或有邪·無邪而兼治如前可也
一夏月因暑致病而醫有不知伏陰誤投寒劑以致吐瀉·腹痛或外熱內寒煩躁·多渴狀若傷寒但察其脈微·神困便是陰盛格陽之證速宜溫藥以救其內
一夏月旣傷暑熱復傷生冷外熱內寒者當專以內寒爲主有滯者淸其滯無滯者益其氣但溫中理脾脾氣旣復而暑無不退也
論香薷飮
香薷飮乃夏月通用之藥餌常見富貴之家多有備此令老少時常服之用以防暑而不知人之宜此者少不宜此者多也若誤用之必反致疾何也蓋香薷一物氣香竄而性沈寒惟其氣竄所以能通達上下而去菀蒸之濕熱惟其性寒所以能解渴除煩而淸搏結之火邪然必果屬陽臟果有火邪果脾胃氣强肥甘過度而宜寒畏熱者乃足以當之且賴其淸凉未必無益若氣本不充則服之最能損氣火本非實而服之乃以敗陽凡素稟陰柔及年質將半飮食不健軀體素弱之輩不知利害而效尤妄用者未有不反助伏陰損傷胃氣而致爲吐瀉·腹痛及陰寒危敗等證若加黃連其寒尤甚厚朴破氣均非所宜用者不可不審
曰太陽中熱者暍是也其人汗出惡寒身熱而渴白虎加人蔘湯主之太陽中暍者身熱疼痛而脈微弱此亦夏月傷冷水水行皮中所致也一物瓜蒂湯吐之太陽中暍者發熱惡寒身重而疼痛其脈弦細芤遲小便已洒洒然毛聳手足逆冷小有勞身卽熱口開前板齒燥若發汗則惡寒甚加溫鍼則發熱甚數下之則淋甚
潔古曰靜而得之爲中暑動而得之爲中熱中暑者陰證中熱者陽證
陳無擇曰暑熱喜歸心心中之使人噎悶昏不知人入肝則眩暈頑痺入脾則昏睡不覺入肺則喘滿痿躄入腎則消渴凡中暍死者治之切不可用冷惟宜溫養道途中無湯卽以熱土熨臍中仍使更溺其土取以罨於臍上槪可見矣凡覺中暑急嚼生薑一大塊水送下如已迷悶嚼大蒜一大瓣水送下如不能嚼水硏灌之立醒
戴氏曰夏月卒倒不省人事名曰暑風
王節齋曰治暑之法淸心利小便最好暑傷氣宜補眞氣爲要又有惡寒或四肢逆冷甚者迷悶不省而爲霍亂吐利痰滯嘔逆腹痛瀉利此則非暑傷人乃因暑而自致之病也以其因暑而得故亦謂之暑病治法不同若吐瀉脈沈微甚者不可用凉藥可用附子大順散或附子理中湯加芍藥若夏月多食冷物及過飮茶水致傷脾胃則吐瀉霍亂故治暑藥多宜溫脾消食治濕利小便醫者要識此意
薛立齋曰按東垣先生云暑熱之時無病之人或避暑熱納凉於深堂大廈得之者名曰中暑其病必頭痛惡寒身形拘急肢節疼痛煩熱無汗爲房室陰寒之氣所遏使周身陽氣不得伸越以大順散熱藥主之若行人或農夫於日中勞役得之者名曰中熱其病必苦頭痛躁熱惡熱肌熱大渴汗泄懶動爲天熱外傷肺氣以蒼朮白虎湯凉劑主之若人元氣不足用前藥不應宜補中益氣湯主之大抵夏月陽氣浮於外陰氣伏於內若人飮食勞倦內傷中氣或酷暑勞役外傷陽氣者多患之法當調補元氣爲主而佐以解暑若中暑乃陰寒之法當補陽氣爲主少佐以解暑故先哲多用薑桂附子之類此推內經舍時從證之良法也今患暑證歿而手足指甲或肢體靑黯此皆不究其因不溫補其內而泛用香薷飮之類所誤也又曰前證當分別中暑中暍脈虛脈沈無汗有汗發熱不熱作渴不渴或瀉不瀉飮寒飮熱辨其陰陽虛實不可泛投寒凉之劑蓋謂夏月伏陰在內古人用附子大順散之類溫補陽氣厥有旨哉何今人之老弱至夏月患食少體倦發熱作渴或吐瀉腹痛頭痛諸症反服香薷飮復傷元氣無不招引暑證以致不起至若淸暑益氣湯內用澤瀉蒼朮黃檗之類必審其果有濕熱壅滯方可用之否則反致虧損其陰用當審察
暑證論列方
理中湯熱陣
理陰煎新方熱陣
柴胡白虎煎新方散陣
益元散寒陣
玉泉散新方寒陣
竹葉石膏湯寒陣
養中煎新方熱陣
溫胃飮新方熱陣
四柴胡飮新方散陣
胃關煎新方熱陣
佐關煎新方熱陣
大溫中飮新方散陣
五德丸新方熱陣
九氣丹新方熱陣
五君子煎新方熱陣
麻桂飮新方散陣
香薷飮和陣
補中益氣湯補陣
生脈散補陣
小柴胡湯散陣
淸暑益氣湯和陣
白虎湯寒陣
五福飮新方補陣
正柴胡飮新方散陣
蒼朮白虎湯寒陣
和胃飮新方和陣
一柴胡飮新方散陣
白虎加人蔘湯寒陣
抑扶煎新方熱陣
二柴胡飮新方散陣
附子大順散熱陣
五積散散陣
三柴胡飮新方散陣
一物瓜蒂湯攻陣
宣明桂苓甘露飮寒陣
論外備用方
五物香薷飮和陣
十味香薷飮和陣
黃連香薷飮和陣中熱
縮脾飮和陣暑毒吐瀉
四物地楡散寒陣昏迷
子和桂苓甘露飮寒陣虛熱渴
火症
經義
天元紀大論曰君火以明相火以位神在天爲風在地爲木在天爲熱在地爲火在天爲濕在地爲土在天爲燥在地爲金在天爲寒在地爲水故在天爲氣在地爲形形氣相感而化生萬物矣天地者萬物之上下也左右者陰陽之道路也水火者陰陽之徵兆也金木者生成之終始也寒暑燥濕風火天之陰陽也三陰三陽上奉之木火土金水火地之陰陽也生長化收藏下應之天以陽生陰長地以陽殺陰藏甲己之歲土運統之乙庚之歲金運統之丙辛之歲水運統之丁壬之歲木運統之戊癸之歲火運統之厥陰之上風氣主之少陰之上熱氣主之太陰之上濕氣主之少陽之上相火主之陽明之上燥氣主之太陽之上寒氣主之所謂本也是謂六元
五運行大論曰燥勝則地乾暑勝則地熱風勝則地動濕勝則地泥寒勝則地裂火勝則地固矣
六微旨大論曰顯明之右君火之位也君火之右退行一步相火治之復行一步土氣治之復行一步金氣治之復行一步水氣治之復行一步木氣治之復行一步君火治之相火之下水氣承之君火之下陰精承之君位臣則順臣位君則逆所謂二火也
至眞要大論曰少陰司天爲熱化在泉爲苦化不司氣化居氣爲灼化少陽司天爲火化在泉爲苦化司氣爲丹化間氣爲明化
臟氣法時論曰五行者金木水火土也更貴更賤以知死生以決成敗而定五臟之氣間甚之時死生之期也
陰陽應象大論曰水爲陰火爲陽壯火之氣衰少火之氣壯壯火食氣氣食少火壯火散氣少火生氣
逆調論曰一水不能勝二火故不能凍慄病名曰骨痺是人當攣節也詳列寒熱門
解精微論雷公請問哭泣之水所從生涕所從出也帝曰水之精爲志火之精爲神水火相感神志俱悲是以目之水生也帝曰厥則目無所見夫人厥則陽氣幷於上陰氣幷於下陽幷於上則火獨光也陰幷於下則足寒足寒則脹也夫一水不勝五火故目眥盲是以衝風泣下而不止夫風之中目也陽氣內守於精是火氣燔目故見風則泣下也有以比之夫火疾風生乃能雨此之類也
示從容論曰二火不勝三水是以脈亂而無常也
寶命全形論曰木得金而伐火得水而滅土得木而達金得火而缺水得土而絶萬物盡然不可勝竭
至眞要大論帝曰願聞病機何如岐伯曰諸風掉眩皆屬於肝諸寒收引皆屬於腎諸氣膹鬱皆屬於肺諸濕腫滿皆屬於脾諸熱瞀瘈皆屬於火諸痛癢瘡皆屬於心諸厥固泄皆屬於下諸痿喘嘔皆屬於上諸禁鼓慄如喪神守皆屬於火諸痙項强皆屬於濕諸逆衝上皆屬於火諸脹腹大皆屬於熱諸躁狂越皆屬於火諸暴强直皆屬於風諸病有聲鼓之如鼓皆屬於熱諸病胕腫疼酸驚駭皆屬於火諸轉反戾水液渾濁皆屬於熱諸病水液澄澈淸冷皆屬於寒諸嘔吐酸暴注下迫皆屬於熱故大要曰謹守病機各司其屬有者求之無者求之盛者責之虛者責之盛者寫之虛則補之必先五勝疎其血氣令其調達而致和平此之謂也
論君火相火之病
經曰君火以明相火以位此就火德辨陰陽而悉其形氣之理也蓋火本陽也而陽之在上者爲陽中之陽故曰君火陽之在下者爲陰中之陽故曰相火此天地生成之道也其在於人則上爲君火故主於心下爲相火故出於腎主於心者爲神明之主故曰君火以明出於腎者爲發生之根故曰相火以位至其爲病則以明者其化虛故君火之氣有晦·有明以位者其化實故相火之病能焚·能燎何也蓋化虛者無形者也故其或衰·或王惟見於神明神惟貴足衰則可畏也化實者有形者也故其爲熱·爲寒必著於血氣確有證據方可言火也此其一淸·一濁有當辨者如此然淸·濁雖二而氣稟則一故君火衰則相火亦敗此以無形者虧及有形者也相火熾則君火亦炎此以有形者病及無形者也夫生以神全病惟形見故火邪之爲病必依於有位·有形之相火所謂邪火者卽所謂凡火也卽所謂燎原之火也惟不得其正所以爲病故別以邪火名之而實非可以君·相幷言也故在內經則又謂之畏火正以此火有形故可畏也夫病以有形之火須治以有形之物故形而火盛者可瀉以苦寒之物形而火衰者可助以甘溫之物此以形治形而治火之道止於是矣至若無形之火則生生息息·窈窈冥冥爲先天之化爲後天之神爲死生之母爲玄牝之門又豈於形迹之間可能摹擬者哉故有形之火不可縱無形之火不可殘有能知火之邪正而握其盈虛伸縮之權者則神可全病可却而生道在我矣卽吾有形吾又何患
論病機火證
觀內經至眞要大論所列病機凡言火者五言熱者四似皆謂之火也然諸病之見於諸篇者復有此言熱而彼言寒此言實而彼言虛者豈果本經之自爲矛盾耶蓋諸篇所言在專悉病情故必詳·必盡在本篇所言亦不過總言五運六氣之大約原非確指爲實火·實熱也故於篇末復以有·無·虛·實四字總結於後此軒岐之明見萬世正恐後人誤以火·熱二字悉認爲眞因而曉示如此此其火有虛實熱有眞假從可知矣余以劉河間原病式之謬故於類經惟引經釋經不敢杜撰一言冀在解人之惑以救將來之誤耳前三卷中別有詳辨幷類經詳註俱當互閱求正
論虛火共三條
凡虛火證卽假熱證也余於首卷寒熱眞假篇已言之詳矣然猶有未盡者如虛火之病源有二虛火之外症有四何也蓋一曰陰虛者能發熱此以眞陰虧損水不制火也二曰陽虛者亦能發熱此以元陽敗竭火不歸源也此病源之二也至若外症之四則一曰陽戴於上而見於頭面·咽喉之間者此其上雖熱而下則寒所謂無根之火也二曰陽浮於外而發於皮膚·肌肉之間者此其外雖熱而內則寒所謂格陽之火也三曰陽陷於下而見於便溺·二陰之間者此其下雖熱而中則寒所謂失位之火也四曰陽亢承陰而見於精血·髓液之間者此其金水敗而鉛汞乾所謂陰虛之火也此外症之四也然症雖有四而本惟二或在陰虛·或在陽虛而盡之矣第陰虛之火惟一曰金水敗者是也陽虛之火有三曰上中下者是也凡治此者若以陰虛火盛則治當壯水壯水之法只宜甘凉不宜辛熱若以陽虛發熱則治宜益火益火之法只宜溫熱大忌淸凉第溫熱之效速每於一二劑間便可奏功甘凉之力緩非多服不能見效也然淸凉之藥終不宜多多則必損脾胃如不得已則易以甘平其庶幾耳倘甘平未效則惟有甘溫一法斯堪實濟尙可望其成功否則生氣之機終非淸凉所能致也此義最微不可不察
一氣本屬陽陽氣不足則寒從中生寒從中生則陽無所存而浮散於外是卽虛火·假熱之謂也而假寒之證其義亦然是以虛火·實火亦總由中氣之有虛實耳凡氣實於內而爲寒者有如嚴冬陽伏於下而陰凝於上故氷雪滿地而井泉溫煖也氣虛於內而爲熱者有如盛夏陰盛於中而陽浮於外故炎暑逼人而淵源淸冷也天地間理原如此故不可見熱卽云熱見寒卽云寒而務察其寒熱之本
一火有虛實故熱有假眞而察之之法總當以中氣爲之主而外症無足憑也故凡假熱之證本中寒也假寒之證本內熱也中寒者原是陰證內熱者原是陽證第以惑者不明故妄以寒症爲假熱熱症爲假寒而不知內熱者當遠熱內寒者當遠寒內有可據本皆眞病又何假之有
論五志之火
經曰天有四時五行以生長收藏以生寒暑燥濕風人有五臟化五氣以生喜怒思憂恐是卽所謂五志也此五志之化由乎五臟而五臟之化由乎五行故在心爲喜心主火也在肝爲怒肝主木也在脾爲思脾主土也在肺爲憂肺主金也在腎爲恐腎主水也此五志各有分屬本不可以混言者也且人有此生卽有此志使無此志生亦何爲是生之與志本不能離亦不可離而人於食息之常孰不以五志爲生亦孰不以五志爲用而未聞以五志之動皆爲火也第或以用志失宜則未免有傷臟氣故在內經則但言五臟之傷各有所屬五氣之傷各有所病亦未聞以五志之傷皆云火也而五火之說乃始於劉河間云五志所傷皆熱也丹溪述河間而衍之曰五志之動各有火起劉宗厚又述丹溪而衍之曰大怒則火起於肝醉飽則火起於胃房勞則火起於腎悲哀動中則火起於肺心爲君主自焚則死矣自三子之說行則似乎五行悉化而爲火理豈然乎余嘗察五志所傷之人但見其憔悴日增未見其俱爲熱病也卽因志動火者非曰必無但傷氣者十之九動火者十之一又豈五志皆能動火乎而矧以怒動肝氣者最易傷脾脾傷者不可以言火也醉飽能動胃火胃强者固自無恙脾弱而致病者不可以言火也房勞本動腎火精去而陽亢者可以火言精去而氣亦去者不可以言火也外如五志之傷則無非傷氣敗陽之證尙可謂之火乎無火治火則無有不敗者矣三卷中辨丹溪第二條下仍有一論當互閱之
論火證共三條
火爲熱病是固然矣然火得其正卽爲陽氣此火之不可無亦不可衰衰則陽氣之虛也火失其正是以邪熱此火之不可有尤不可甚甚則眞陰傷敗也然陽以元氣言火以病氣言故凡病在元氣者不得以火論何也蓋人之元氣止於充足焉得有餘旣非有餘則何以言火所謂無形者其化虛卽此是也惟病在形體者乃可以察火證蓋其不在氣卽在血所謂有形者其化實卽此是也故凡火之爲病其在外者必見於皮肉筋骨其在內者必見於臟腑九竅若於形質之間本無熱證可據而曰此火也·此熱也則總屬莫須有之妄談也矧如火證悉具而猶有虛實之殊眞假之異其可不爲詳辨乎若果有火病則火性急烈誠可畏也然實火止隨形質余因謂之凡火又謂之邪火火之爲病病之標耳洗之·滌之又何難哉惟虛火之病則本於元氣元氣旣虛而再攻其火非梃卽刃矣是以諸病之殺人而尤惟火病爲最者正以凡火未必殺人而以虛作實則無不殺之矣不忍見也
一凡五臟之火肺熱則鼻乾甚則鼻涕出肝熱則目眵濃心熱則言笑多脾熱則善飢善渴腎熱則小水熱痛凡此之類宜從淸也諸所不盡詳一卷寒熱篇
一凡察火症必須察其虛實雖其元氣本虛然必虛中挾實者乃爲易治何以見之如或大便乾結或善飢多食或神氣精明或聲音强壯而脈見有力此皆虛中有實也俱可隨證淸解之若或內外俱熱而反見溏泄或飮食少進或聲微氣短諸虛皆見而反不利溫補者此其胃氣已敗生意已窮非吉兆也
論治火共五條
治實火諸法凡微熱之氣惟凉以和之宜徙薪飮·四陰煎·二陰煎或加減一陰煎·黃芩芍藥湯·黃芩淸肺飮之類酌宜用之大熱之氣必寒以除之宜抽薪飮·白虎湯·太淸飮·黃連解毒湯·玉泉散·三補丸之類主之火甚而兼脹滿·閉結·實熱者宜凉膈散·八正散·三黃丸·大金花丸之類主之凡火盛虛煩·乾渴或有熱毒難解者宜用綠豆飮或雪梨漿間藥朝夕飮之退火解毒最速且無所傷誠妙法也
一鬱熱之火宜散而解之如外邪鬱伏爲熱者宜正柴胡飮·小柴胡飮或升陽散火湯之類主之若鬱熱在經而爲癰疽·爲瘡疹者宜連翹歸尾煎或芍藥蒺藜煎或當歸蒺藜煎之類主之或於本門求法治之此皆火鬱發之之謂也
一虛火之與假熱其氣皆虛本若相類然陰陽偏勝亦有不同如陰虛生熱者此水不足以濟火也治當補陰其火乃息宜一陰煎·左歸飮·左歸丸·六味地黃丸之類主之此所謂壯水之主也如寒極生熱而火不歸原卽陰盛隔陽假熱證也治宜溫補血氣其熱自退宜理陰煎·右歸飮·理中湯·大補元煎·六味回陽飮之類主之此所謂益火之源也又曰溫能除大熱也凡假熱之證以腎陰大虛則陽無所附而浮散於外故反多外熱此內眞寒外假熱也若非峻補眞陰何以復其元氣元氣不復則必由散而盡矣但外熱旣甚多見口瘡舌裂喉乾咽痛煩渴喜冷等症而辛熱溫補之劑難以入口故薛立齋治韓州同之勞熱以加減八味丸料一斤內肉桂一兩煎五六碗用水浸氷冷與服此法最善余因效之嘗以崔氏八味丸料或右歸飮用治陰虛假熱傷寒及勞熱煩渴等症服後頓退而虛寒悉見乃進溫補無不愈者此眞神妙法也
一實火宜瀉虛火宜補固其法也然虛中有實者治宜以補爲主而不得不兼乎淸如加減一陰煎·保陰煎·天王補心丹·丹溪補陰丸之類是也若實中有虛者治宜以淸爲主而酌兼乎補如淸化飮·徙薪飮·大補陰丸之類是也凡此虛中之實實中之虛本無限則故不得謂熱者必無虛虛者必無熱但微虛者宜從微補微熱者宜從微淸若熱倍於虛而淸之不及漸增無害也若虛倍於熱而淸之太過則伐及元陽矣凡治火者不可不知此義
一瀉火諸藥黃連·梔子瀉心·肝·大腸之火山梔仁降火從小便出其性能屈下行石膏瀉腸胃之火陽明經有實熱者非此不可黃芩淸脾·肺·大腸之火黃檗瀉肝·腎諸經之火知母淸肺·胃·肝·腎之火地骨皮退陰中之火善除骨蒸夜熱生地·麥冬淸肝肺凉血中之火天門冬瀉肺與大腸之火桑白皮·川貝母·土貝母解上焦肺胃之火柴胡·乾葛解肝·脾諸經之鬱火龍膽草瀉肝·腎·膀胱之火槐花淸肝·腎·大腸之火能解諸毒芍藥·石斛淸脾胃之火滑石利小腸膀胱之火天花粉淸痰止渴解上焦之火連翹瀉諸經之浮火玄參淸上焦之浮火山豆根解咽喉之火膽星開心脾·胃脘之痰火靑黛·蘆薈·胡黃連瀉五臟之疳熱·鬱火苦參瀉疳蝕之火木通下行瀉小腸之火澤瀉·車前子利癃閉之火人中白淸肝·脾·腎之陰火童便降陰中血分之浮火大黃·朴硝瀉陽明諸經實熱之火人蔘·黃芪·白朮·甘草除氣虛·氣脫陽分散失之火熟地黃·當歸·枸杞·山茱萸滋心腎不交陰分無根之火附子·乾薑·肉桂救元陽失位陰盛格陽之火凡此治火之法已若盡之然亦不過言其筌蹄耳而神而通之原不可以筆楮盡也
述古
啓玄子曰病之微小者猶人火也遇草而焫遇木而燔可以濕伏可以水折故逆其性氣以折之·攻之病之大甚者猶龍火也得濕而焰得水而燔不知其性以水濕折之適足以光焰詣天物窮方止識其性者反常之理以火逐之則燔灼自消焰火撲滅矣
火症論列方
白虎湯寒陣
抽薪飮新方寒陣
徙薪飮新方寒陣
玉泉散新方寒陣
凉膈散攻陣
淸化飮新方因陣
三補丸寒陣
三黃丸攻陣
八正散寒陣
綠豆飮新方寒陣
雪梨漿新方寒陣
太淸飮新方寒陣
一陰煎新方補陣
保陰煎新方寒陣
理中湯熱陣
理陰煎新方熱陣
左歸飮新方補陣
左歸丸新方補陣
右歸飮新方補陣
大金花丸攻陣
大補元煎新方補陣
小柴胡湯散陣
正柴胡飮新方散陣
大補陰丸寒陣
六味地黃丸補陣
加減八味丸外科
六味回陽飮新方熱陣
升陽散火湯散陣
天王補心丹補陣
丹溪補陰丸寒陣
黃連解毒湯寒陣
連翹歸尾煎新方因陣
芍藥蒺藜煎新方因陣
當歸蒺藜煎新方因陣
論外備用方
凡寒陣所列古方新方俱宜酌用
神芎丸攻陣
淸凉飮子因陣
景岳全書卷之十六理集雜證謨
虛損
經義
上古天眞論曰今時之人以酒爲漿以妄爲常醉以入房以欲竭其精以耗散其眞不知持滿不時御神務快其心逆於生樂起居無節故半百而衰也
陰陽應象大論曰年四十而陰氣自半也起居衰矣
宣明五氣篇曰久視傷血久臥傷氣久坐傷肉久立傷骨久行傷筋
評熱病論曰邪之所湊其氣必虛陰虛者陽必湊之
本神篇曰五臟主藏精者也不可傷傷則失守而陰虛陰虛則無氣無氣則死矣
通評虛實論曰邪氣盛則實精氣奪則虛
經脈別論曰勇者氣行則已怯者則著而爲病
口問篇曰邪之所在皆爲不足故上氣不足腦爲之不滿耳爲之苦鳴頭爲之苦傾目爲之眩中氣不足溲便爲之變腸爲之苦鳴下氣不足則乃爲痿厥心悗
逆調論曰營氣虛則不仁衛氣虛則不用營衛俱虛則不仁且不用肉如故也人身與志不相有曰死
玉機眞藏論曰五虛死五實死帝曰願聞五虛五實岐伯曰脈盛皮熱腹脹前後不通悶瞀此謂五實脈細皮寒氣少泄利前後飮食不入此謂五虛帝曰其時有生者何也曰漿粥入胃泄注止則虛者活身汗得後利則實者活此其候也
脈要精微論曰得守者生失守者死得强者生失强者死言而微終日乃復言者此奪氣也
海論曰氣海有餘者氣滿胸中悗息面赤氣海不足則氣少不足以言血海有餘則常想其身大怫然不知其所病血海不足亦常想其身小狹然不知其所病水穀之海有餘則腹滿水穀之海不足則飢不受穀食髓海有餘則輕勁多力自過其度髓海不足則腦轉耳鳴脛痠眩冒目無所見懈怠安臥
衛氣篇曰下虛則厥上虛則眩
本輸篇曰三焦者幷太陽之正入絡膀胱約下焦實則癃閉虛則遺溺
五癃津液別篇曰陰陽不和則使液溢而下流於陰髓液皆減而下下過度則虛虛故腰背痛而脛痠
調經論曰心藏神神有餘則笑不休神不足則悲肺藏氣氣有餘則喘咳上氣不足則息利少氣肝藏血血有餘則怒不足則恐脾藏肉形有餘則腹脹涇溲不利不足則四肢不用腎藏志志有餘則腹脹飱泄不足則厥
脈解篇曰內奪而厥則爲瘖俳此腎虛也
決氣篇曰精脫者耳聾氣脫者目不明津脫者腠理開汗大泄液脫者骨屬屈伸不利色夭腦髓消脛痠耳數鳴血脫者色白夭然不澤其脈空虛此其候也
奇病論曰身熱如炭頸膺如格人迎躁盛喘息氣逆此有餘也有癃者一日數十溲此不足也太陰脈細微如髮者此不足也今外得五有餘內得二不足此其身不表不裏亦正死明矣
五禁篇帝曰何謂五奪岐伯曰形肉已奪是一奪也大奪血之後是二奪也大汗出之後是三奪也大泄之後是四奪也新産及大血之後是五奪也此皆不可寫
臟氣法時論曰肝虛則目䀮䀮無所見耳無所聞善恐懼如人將捕之心虛則胸腹大脇下與腰相引而痛脾虛則腹滿腸鳴飱泄食不化肺虛則少氣不能報息耳聾嗌乾腎虛則胸中痛大腹小腹痛淸厥意不樂
調經論曰氣之所幷爲血虛血之所幷爲氣虛有者爲實無者爲虛故氣幷則無血血幷則無氣今血與氣相失故爲虛焉血之與氣幷走於上則爲大厥厥則暴死氣復反則生不反則死帝曰陰之生實奈何岐伯曰喜怒不節則陰氣上逆上逆則下虛下虛則陽氣走之故曰實矣帝曰陰之生虛奈何曰喜則氣下悲則氣消消則脈虛空因寒飮食寒氣薰滿則血泣氣去故曰虛矣
刺志論曰氣實形實氣虛形虛此其常也反此者病穀盛氣盛穀虛氣虛此其常也反此者病脈實血實脈虛血虛此其常也反此者病氣虛身熱此謂反也穀入多而氣少此謂反也穀不入而氣多此謂反也脈盛血少此謂反也脈少血多此謂反也夫實者氣入也虛者氣出也氣實者熱也氣虛者寒也
根結篇曰形氣不足病氣有餘是邪勝也急瀉之形氣有餘病氣不足急補之形氣不足病氣不足此陰陽俱不足也不可刺之刺之則重不足重不足則陰陽俱竭血氣皆盡五臟空虛筋骨髓枯老者絶滅壯者不復矣形氣有餘病氣有餘此謂陰陽俱有餘也急瀉其邪調其虛實故曰有餘者瀉之不足者補之此之謂也
本神篇曰故智者之養生也必順四時而適寒暑和喜怒而安居處節陰陽而調剛柔如是則僻邪不至長生久視
論虛損病源共十一條
凡勞傷虛損五臟各有所主而惟心臟最多且心爲君主之官一身生氣所係最不可傷而人多忽而不知也何也夫五臟之神皆稟於心故憂生於心肺必應之憂之不已而戚戚幽幽則陽氣日索營衛日消勞傷及肺弗亡弗已如經曰嘗貴後賤雖不中邪病從內生名曰脫營嘗富後貧名曰失精五氣留連病有所幷暴樂暴苦始樂後苦皆傷精氣精氣竭絶形體毁沮故貴脫勢雖不中邪精神內傷身必敗亡之類無非慮竭將來追窮已往而二陽幷傷第其潛消暗爍於冥冥之中人所不覺而不知五臟之傷惟心爲本凡値此者速宜舒情知命力挽先天要知人生在世喜一日則得一日憂一日則失一日但使靈明常醒尙何塵魔敢犯哉及其旣病而用蔘芪歸朮益氣湯之類亦不過後天之末着耳知者當知所先也
一喜因欲遂而發若乎無傷而經曰喜傷心又曰暴喜傷陽又曰喜樂者神憚散而不藏又曰肺喜樂無極則傷魄魄傷則狂狂者意不存人皮革焦毛悴色夭死於夏蓋心藏神肺藏氣二陽臟也故暴喜過甚則傷陽而神氣因以耗散或縱喜無節則淫蕩流亡以致精神疲竭不可救藥或偶爾得志則氣盈載滿每多驕恣傲慢自取敗亡而莫知其然者多矣然則喜爲人所忽而猶有不可忽者如此
一思本乎心經曰心怵惕思慮則傷神神傷則恐懼自失破䐃脫肉毛悴色夭死於冬此傷心則然也然思生於心脾必應之故思之不已則勞傷在脾經曰思傷脾又曰思則心有所存神有所歸正氣留而不行故氣結矣凡此爲病脾氣結則爲噎膈爲嘔吐而飮食不能運食不運則血氣日消肌肉日削精神日減四肢不爲用而生脹滿泄瀉等症此傷心脾之陽也夫人孰無思而苦思難釋則勞傷至此此養生者所當戒也然思本傷脾而憂亦傷脾經曰脾愁憂而不解則傷意意傷則悗亂四肢不擧毛悴色夭死於春蓋人之憂思本多兼用而心脾肺所以幷傷故致損上焦陽氣而二陽之病發自心脾以漸成虛勞之症者斷由乎此
一淫慾邪思又與憂思不同而損惟在腎蓋心耽慾念腎必應之凡君火動於上則相火應於下夫相火者水中之火也靜而守位則爲陽氣熾而無制則爲龍雷而涸澤燎原無所不至故其在腎則爲遺淋帶濁而水液漸以乾枯炎上入肝則逼血妄行而爲吐爲衄或爲營虛筋骨疼痛又上入脾則脾陰受傷或爲發熱而飮食悉化痰涎再上至肺則皮毛無以扃固而亡陽喘嗽甚至瘖瘂聲嘶是皆無根虛火陽不守舍而光焰詣天自下而上由腎而肺本源漸槁上實下虛是誠剝極之象也凡師尼室女失偶之輩雖非房室之勞而私情繫戀思想無窮或對面千里所願不得則慾火搖心眞陰日削遂致虛損不救凡五勞之中莫此爲甚苟知重命愼毋蹈之
一七情傷腎恐亦居多蓋恐畏在心腎則受之故經曰恐傷腎又曰恐則精却又曰恐懼而不解則傷精精傷則骨痠痿厥精時自下余嘗診一在官少年因恐而致病病稍愈而陽痿及其病復終不可療又嘗見猝恐者必陰縮或遺尿是皆傷腎之徵也然恐固傷腎而怒亦傷腎經曰腎盛怒而不止則傷志志傷則喜忘其前言腰背不可以俛仰屈伸毛悴色夭死於季夏是知盛怒不惟傷肝而腎亦受其害也
一怒生於心肝必應之怒不知節則勞傷在肝經曰怒傷肝又曰怒則氣逆甚則嘔血及飱泄故氣上矣蓋肝爲陰中之陽臟故肝之爲病有在陰者有在陽者如火因怒動而逼血妄行以致氣逆於上而脹痛喘急者此傷其陰者也又或氣以怒傷而木鬱無伸以致侵脾氣陷而爲嘔爲脹爲泄爲痛爲食飮不行者此傷其陽者也然隨怒隨消者未必致病臟氣堅固者未必致病惟先天稟弱而三陰易損者使不知節則東方之實多致西方之敗也然怒本傷肝而悲哀亦最易傷肝經曰肝悲哀動中則傷魂魂傷則狂妄不精不精則不正當人陰縮而攣筋兩脇骨不擧毛悴色夭死於秋蓋怒盛傷肝肝氣實也悲哀傷肝肝氣虛也但實不終實而虛則終虛耳虛而不顧則必至勞損而治當察其邪正也
一驚氣本以入心而實通於肝膽經曰驚則心無所依神無所歸慮無所定故氣亂矣又曰東方色靑入通於肝其病發驚駭此所以驚能動心而尤能傷及肝膽心爲君主固不可傷而膽以中正之官實少陽生氣所居故十一臟陽剛之氣皆取決於膽若或損之則諸臟生氣因皆消索致敗其危立見嘗見微驚致病者惟養心安神神復則病自却若驚畏日積或一時大驚損膽或致膽汁泄而通身發黃默默無言者皆不可救膽黃證論詳黃疸門
一色慾過度者多成勞損蓋人自有生以後惟賴後天精氣以爲立命之本故精强神亦强神强必多壽精虛氣亦虛氣虛必多夭其有先天所稟原不甚厚者但知自珍而培以後天則無不獲壽設稟賦本薄而且恣情縱慾再伐後天則必成虛損此而傷生咎將誰委又有年將未冠壬水方生保養萌芽正在此日而無知孺子遽搖女精余見苞萼未成而蜉蝣旦暮者多矣良可悲也此其責不在孺子而在父師使不先有明誨俾知保生之道則彼以童心豈識利害而徒臨期懇禱號呼悲戚將何濟於事哉
一勞倦不顧者多成勞損夫勞之於人孰能免之如奔走食力之夫終日營營而未聞其勞者豈非勞乎但勞有不同耳蓋貧賤之勞作息有度無關榮辱習以爲常何病之有惟安閑柔脆之輩而苦竭心力斯爲害矣故或勞於名利而不知寒暑之傷形或勞於色慾而不知旦暮之疲困或勞於遊蕩而忍飢竭力於呼盧馳驟之場或勞於疾病而剝削傷殘於無術庸醫之手或爲詩書困厄每緣螢雪成災或以好勇逞强遂致絶筋乏力總之不知自量而務從勉强則一應妄作妄爲皆能致損凡勞倦之傷雖曰在脾而若此諸勞不同則凡傷筋傷骨傷氣傷血傷精傷神傷皮毛肌肉則實兼之五臟矣嗚呼嗜慾迷人其害至此此其故則在但知有彼而忘其有我耳廣成子曰無勞女形無搖女精乃可以長生若此二言者人因其簡故多易之而不知養生之道於此八字而盡之矣顧可以忽之也耶
一少年縱酒者多成勞損夫酒本狂藥大損眞陰惟少飮之未必無益多飮之難免無傷而耽飮之則受其害者十之八九矣且凡人之稟賦臟有陰陽而酒之性質亦有陰陽蓋酒成於釀其性則熱汁化於水其質則寒若以陰虛者縱飮之則質不足以滋陰而性偏動火故熱者愈熱而病爲吐血衄血便血尿血喘嗽躁煩狂悖等症此酒性傷陰而然也若陽虛者縱飮之則性不足以扶陽而質留爲水故寒者愈寒而病爲臌脹泄瀉腹痛呑酸少食亡陽暴脫等症此酒質傷陽而然也故縱酒者旣能傷陰尤能傷陽害有如此人果知否矧酒能亂性每致因酒妄爲則凡傷精竭力動氣失機及遇病不勝等事無所不至而陰受其損多罔覺也夫縱酒之時固不慮其害之若此及病至沈危猶不知爲酒困之若此故余詳明於此以爲縱酒者之先覺云泄瀉腫脹二門俱有酒論
一疾病誤治及失於調理者病後多成虛損蓋病有虛實治有補瀉必補瀉得宜斯爲上工余見世俗之醫固不知神理爲何物而且幷邪正緩急俱不知之故每致伐人元氣敗人生機而隨藥隨斃者已無從訴其有幸而得免而受其殘剝以致病後多成虛損而不能復振者此何以故也故凡醫有未明萬毋輕率是誠仁人積德之一端也至若失於調治致不能起則俗云小孔不補大孔叫冤若苦亦自作之而自受之耳又何尤焉
論證共四條
凡虛損之由具道如前無非酒色勞倦七情飮食所致故或先傷其氣氣傷必及於精或先傷其精精傷必及於氣但精氣在人無非謂之陰分蓋陰爲天一之根形質之祖故凡損在形質者總曰陰虛此大目也若分而言之則有陰中之陰虛者其病爲發熱躁煩頭紅面赤脣乾舌燥咽痛口瘡吐血衄血便血尿血大便燥結小水痛澁等症有陰中之陽虛者其病爲怯寒憔悴氣短神疲頭運目眩嘔惡食少腹痛飱泄二便不禁等症甚至咳嗽吐痰遺精盜汗氣喘聲瘖筋骨疼痛心神恍惚肌肉盡削夢與鬼交婦人月閉等症則無論陰陽凡病至極皆所必至總由眞陰之敗耳
然眞陰所居惟腎爲主蓋腎爲精血之海而人之生氣卽同天地之陽氣無非自下而上所以腎爲五臟之本故腎水虧則肝失所滋而血燥生腎水虧則水不歸源而脾痰起腎水虧則心腎不交而神色敗腎水虧則盜傷肺氣而喘嗽頻腎水虧則孤陽無主而虛火熾凡勞傷等症使非傷入根本何以危篤至此故凡病甚於上者必其竭甚於下也余故曰虛邪之至害必歸陰五臟之傷窮必及腎窮而至此吾末如之何也矣夫所貴乎君子者亦貴其知微而已
一凡損傷元氣者本皆虛證而古方以虛損勞瘵各分門類則病若有異亦所宜辨蓋虛損之謂或有發見於一症或有困憊於暫時凡在經在臟但傷元氣則無非虛損病也至若勞瘵之有不同者則或以骨蒸或以乾嗽甚至吐血吐痰營衛俱敗尫羸日甚此其積漸有日本末俱竭而然但虛損之虛有在陰分有在陽分然病在未深多宜溫補若勞瘵之虛深在陰中之陰分多有不宜溫補者然凡治虛證宜溫補者病多易治不宜溫補者病多難治此虛勞若乎有異而不知勞瘵之損卽損之深而虛之甚者耳凡虛損不愈則日甚成勞矣有不可不愼也
一虛損兩顴紅赤或脣紅者陰虛於下逼陽於上也仲景曰其面戴陽者下虛故也虛而多渴者腎水不足引水自救也瘖瘂聲不出者由腎氣之竭蓋聲出於喉而根於腎經曰內奪而厥則爲瘖俳此腎虛也虛而喘急者陰虛肺格氣無所歸也喉乾咽痛者眞水下虧虛火上浮也不眠恍惚者血不養心神不能藏也時多煩躁者陽中無陰柔不濟剛也易生嗔怒或筋急痠痛者水虧木燥肝失所資也飮食不甘肌肉漸削者脾元失守化機日敗也心下跳動怔忡不寧者氣不歸精也經曰胃之大絡名曰虛里出於左乳下其動應衣宗氣泄也盜汗不止者有火則陰不能守無火則陽不能固也虛而多痰或如淸水或多白沫者此水泛爲痰脾虛不能制水也骨痛如折者腎主骨眞陰敗竭也腰脇痛者肝腎虛也膝以下冷者命門衰絶火不歸源也小水黃澁淋瀝者眞陰虧竭氣不化水也足心如烙者虛火爍陰湧泉涸竭也
一凡陽虛之人因氣虛也陽氣旣虛卽不能嚔仲景曰欲嚔不能此人肚中寒故凡以陽虛之證而忽見嚔者便有回生之兆
論脈共三條
虛損之脈凡甚急甚數甚細甚弱甚濇甚滑甚短甚長甚浮甚沈甚弦甚緊甚洪甚實者皆勞傷之脈然無論浮沈大小但漸緩則漸有生意若弦甚者病必甚數甚者病必危若以弦細而再加緊數則百無一生矣
要略曰脈芤者爲血虛沈遲而小者爲脫氣大而無力爲陽虛數而無力爲陰虛脈大而芤者爲脫血平人脈大爲勞虛極亦爲勞脈微細者盜汗寸弱而軟爲上虛尺弱軟濇爲下虛尺軟滑疾爲血虛兩關沈細爲胃虛
脈經曰脈來軟者爲虛緩者爲虛微弱者爲虛弦者爲中虛細而弱小者氣血俱虛
辨爪
凡勞損之病本屬陰虛陰虛必血少而指爪爲精血之餘故凡於診候之際但見其指爪乾黃覺有枯槁之色則其髮膚營氣具在吾目中矣此於脈色之外便可知其有虛損之候而損之微甚亦可因之以辨也
論治共七條
病之虛損變態不同因有五勞七傷證有營衛臟腑然總之則人賴以生者惟此精氣而病爲虛損者亦惟此精氣氣虛者卽陽虛也精虛者卽陰虛也凡病有火盛水虧而見營衛燥津液枯者卽陰虛之證也有水盛火虧而見臟腑寒脾腎敗者卽陽虛之證也此惟陰陽偏困所以致然凡治此者但當培其不足不可伐其有餘夫旣緣虛損而再去所餘則兩敗俱傷矣豈不殆哉惟是陰陽之辨猶有不易謂其陰陽之中復有陰陽其有似陽非陽似陰非陰者使非確有眞見最易惑人此不可不詳察也且復有陰陽俱虛者則陽爲有生之本而所重者又單在陽氣耳知乎此則虛損之治如指諸掌矣
一陽虛者多寒非謂外來之寒但陽氣不足則寒生於中也若待旣寒則陽已敗矣而不知病見虛弱而別無熱證者便是陽虛之候卽當溫補元氣使陽氣漸回則眞元自復矣蓋陽虛之候多得之愁憂思慮以傷神或勞役不節以傷力或色慾過度而氣隨精去或素稟元陽不足而寒凉致傷等病皆陽氣受損之所由也欲補陽氣惟辛甘溫燥之劑爲宜萬勿兼淸凉寒滑之品以殘此發生之氣如生地芍藥天麥門冬沙參之屬皆非所宜而石斛玄參知檗芩連龜膠之類則又切不可用若氣血俱虛者宜大補元煎或八珍湯或十全大補湯五臟俱虛宜平補者五福飮命門陰分不足者左歸飮左歸丸命門陽分不足者右歸飮右歸丸氣分虛寒者六氣煎脾腎陰分虛寒諸變不一者理陰煎三焦陽氣大虛者六味回陽飮氣虛脾寒者一氣丹胃氣虛寒者溫胃飮理中湯血虛寒滯者五物煎
一陰虛者多熱以水不濟火而陰虛生熱也此病多得於酒色嗜慾或憤怒邪思流蕩狂勞以動五臟之火而先天元陰不足者尤多此病凡患虛損而多熱多燥不宜熱食者便是陰虛之候欲滋其陰惟宜甘凉醇靜之物凡陰中有火者大忌辛溫如乾薑桂附破故紙白朮蒼朮半夏之屬皆不可輕用卽如人蔘黃芪枸杞當歸杜仲之類是皆陰中有陽亦當酌宜而用之蓋恐陽旺則陰愈消熱增則水益涸耳然陰虛者因其水虧而水虧者又忌寒凉蓋苦劣之流斷非資補之物其有火盛之甚不得不從淸凉者亦當兼壯水之劑相機間用而可止卽止以防其敗斯得滋補之大法諸治如下
一虛損夜熱或午後發熱或喜冷便實者此皆陰虛生熱水不制火也宜加減一陰煎若火在心腎而驚悸失志者宜二陰煎若外熱不已而內不甚熱則但宜補陰不可淸火宜一陰煎或六味地黃湯其有元氣不足而虛熱不已者必用大補元煎庶乎久之自愈寒熱門論治尤詳所當參閱
一虛損咳嗽雖五臟皆有所病然專主則在肺腎蓋肺爲金臟金之所畏者火也金之化邪者燥也燥則必癢癢則必嗽正以腎水不能制火所以剋金陰精不能化氣所以病燥故爲咳嗽喘促咽痛喉瘡聲瘂等症凡治此者只宜甘凉至靜之劑滋養金水使肺腎相生不受火制則眞陰漸復而嗽可漸愈火盛者宜四陰煎加減主之火微者宜一陰煎六味地黃湯或左歸飮兼受風寒而嗽者宜金水六君煎貝母丸治嗽最佳
一虛損吐血者傷其陰也故或吐或衄所不能免但當察其有火無火及火之微甚而治之凡火之盛者以火載血上而脈症之間自有熱證可辨急則治標此不得不暫用芩連梔檗竹葉童便之屬或單以抽薪飮徙薪飮之類主之若陰虛而兼微火者宜保陰煎或淸化飮或加減一陰煎主之血止卽當養血不宜過用寒凉也若無實火而全屬傷陰則陰虛水虧血由傷動而爲吐爲衄者此宜甘純養陰之品以靜制動以和治傷使陰氣安靜得養則血自歸經宜一陰煎六味地黃湯或小營煎之類主之若陰虛連肺而兼嗽兼血者宜四陰煎加減主之若因勞役別無火證心脾腎三陰受傷而動血者宜五陰煎五福飮六味地黃丸之類主之若陰虛於下格陽於上六脈無根而大吐大衄者此火不歸源眞陽失守而然宜右歸飮加減主之或八味地黃湯亦可此惟思慮勞倦過傷者多有此症若因勞倦而素易嘔瀉多有脾不攝血而爲吐血下血者宜六味回陽飮大加白朮主之萬不可用凉藥若大吐大衄而六脈細脫手足厥冷危在傾刻而血猶不止者速宜用鎭陰煎其血自止若血脫至甚氣亦隨之因至厥逆昏憒者速當益氣以固生機宜六味回陽飮或四味回陽飮主之若再用寒凉卽死總之失血吐血必其陰分大傷使非加意元氣培養眞陰而或專用寒凉則其陰氣愈損血雖得止而病必日敗矣
一虛損傷陰本由五臟雖五臟各有所主然五臟證治有可分者有不可分者如諸氣之損其治在肺神明之損其治在心飮食肌肉之損其治在脾諸血筋膜之損其治在肝精髓之損其治在腎此其可分者也然氣主於肺而化於精神主於心而化於氣肌肉主於脾而土生於火諸血藏於肝而血化於脾胃精髓主於腎而受之於五臟此其不可分者也及乎旣甚則標本相傳連及臟腑此又方之不可執言也故凡補虛之法但當明其陰陽升降寒熱溫凉之性精中有氣氣中有精之因且凡上焦陽氣不足者必下陷於腎也當取之至陰之下下焦眞陰不足者多飛越於上也可不引之歸源乎所以治必求本方爲盡善然余用補之法則悉在新方八略八陣中惟細察之可得其槪其有諸症未備者如遺精夢泄聲瘂盜汗及婦人血枯經斷等症但於各門求之則無不俱有照應
辨似損非損
凡似損非損之症惟外感寒邪者乃有之蓋以外邪初感不爲解散而誤作內傷或用淸凉或用消導以致寒邪鬱伏久留不散而爲寒熱往來或爲潮熱咳嗽其證則全似勞損若用治損之法以治此症則滋陰等劑愈以留邪熱蒸旣久非損成損矣余嘗治愈數人皆其症也欲辨此者但當詳察表裏而審其致病之由蓋虛損之證必有所因而外感之邪其來則驟若或身有疼痛而微汗則熱退無汗則復熱或見大聲咳嗽脈雖弦緊而不甚數或兼和緩等證則雖病至一兩月而邪有不解病終不退者本非勞損毋誤治也若寒熱往來不止者宜一二三四五柴胡飮酌宜用之或正柴胡飮亦可若兼咳嗽者柴陳煎若脾腎氣虛而兼咳嗽者金水六君煎或邪有未解而兼寒熱者仍加柴胡
虛損危候
凡虛損旣成不補將何以復而有不能服人蔘熟地及諸補之藥者此爲虛不受補何以望生若勞損吐血失血之後嗽不能止而痰多甚者此以脾肺虛極飮食無能化血而隨食成痰此雖非血而實血之類也經曰白血出者死故凡痰之最多最濁者不可治一左右者陰陽之道路其有不得左右眠而認邊難轉者此其陰陽之氣有所偏竭而然多不可治一凡病虛損者原無外邪所以病雖至困終不憒亂其有患虛證別無邪熱而譫妄失倫者此心臟之敗神去之兆也必死一勞嗽瘖瘂聲不能出或喘急氣促者此肺臟之敗也必死一勞損肌肉脫盡者此脾臟之敗也必死一筋爲疲極之本凡病虛損者多有筋骨疼痛若痛有至極不可忍者乃血竭不能榮筋此肝臟之敗也必死一勞損旣久再及大便泄瀉不能禁止者此腎臟之敗也必死
逑古共四條
難經曰損脈之爲病奈何然一損損於皮毛皮聚而毛落二損損於血脈血脈虛少不能榮於五臟六腑三損損於肌肉肌肉消瘦飮食不能爲肌膚四損損於筋筋緩不能自收持五損損於骨骨痿不能起於床反此者至脈之病也從上下者骨痿不能起於床者死從下上者皮聚而毛落者死治損之法損其肺者益其氣損其心者調其營衛損其脾者調其飮食適其寒溫損其肝者緩其中損其腎者益其精此治損之法也不能治其虛安問其餘故曰實實虛虛損不足而益有餘此中工之所害也
賓按此上損下損之說其義極精然有未盡者猶宜悉也蓋凡思慮勞倦外感等症則傷陽傷於陽者病必自上而下也色慾醉飽內傷等症則傷陰傷於陰者病必自下而上也如經曰二陽之病發心脾有不得隱曲女子不月之類此卽自上而下者也又經曰五臟主藏精者也不可傷傷則失守而陰虛陰虛則無氣無氣則死矣此卽自下而上者也蓋自上而下者先傷乎氣故一損損於肺則病在聲息膚腠二損損於心則病在血脈顔色三損損於胃則病在飮食不調四損損於肝則病爲瘈瘲疼痛五損損於腎則病爲骨痿二便不禁此先傷於陽而後及乎陰陽竭於下則孤陰無以獨存不可爲也自下而上者先傷乎精故一損損於腎則病爲泉源乾涸二損損於肝則病爲血動筋枯三損損於脾則病爲痰涎壅盛四損損於心則病爲神魂失守五損損於肺則病爲喘急短氣此先傷乎陰而後及乎陽陰竭於上則孤陽無以獨生不可爲也故曰心肺損而神衰肝腎虛而形敝脾胃損而食飮不歸血氣凡明哲之士則當察所由而預防其漸又何虛損之可慮若待源流俱竭而後歸罪於藥之不效醫之不良此其愚也亦甚矣
巢氏病源曰夫虛勞者五勞七傷六極是也一曰志勞二曰思勞三曰心勞四曰憂勞五曰瘦勞又有肺勞者短氣而面浮鼻不聞香臭肝勞者面目乾黑口苦精神不守恐畏不能獨臥目視不明心勞者忽忽喜忘大便苦難或時鴨溏口內生瘡脾勞者舌本苦直不得嚥唾腎勞者背難以俛仰小便不利色赤黃而有餘瀝莖內痛陰囊濕生瘡小腹滿急六極者一曰氣極令人內虛五臟不足邪氣多正氣少不欲言二曰血極令人無顔色眉髮落忽忽喜忘三曰筋極令人數轉筋十指爪甲皆痛苦倦不能久立四曰骨極令人痠削齒苦痛手足煩疼不可以立不欲行動五曰肌極令人羸瘦無潤澤飮食不生肌肉六曰精極令人少氣噏噏然內虛五臟不足髮毛落悲傷喜忘七傷者一曰大飽傷脾脾傷善噫欲臥面黃二曰大怒逆氣傷肝肝傷少氣目暗三曰强力擧重久坐濕地傷腎腎傷少精腰背痛厥逆下冷四曰形寒寒飮傷肺肺傷少氣咳嗽鼻鳴五曰憂愁思慮傷心心傷苦驚喜忘喜怒六曰風雨寒暑傷形形傷髮膚枯夭七曰大恐懼不節傷志志傷恍惚不樂又曰七傷者一曰陰寒二曰陰痿三曰裏急四曰精寒五曰精少陰下濕六曰精淸七曰小便苦數臨事不擧
王節齋曰人若色慾過度傷損精血必生陰虛火動之病睡中盜汗午後發熱咯咯咳嗽倦怠無力飮食少進甚則痰涎帶血或咳血吐血衄血身熱脈沈數肌肉消瘦此名勞瘵最爲難治輕者用藥數十服重者期以歲年然必須病人惜命堅心定志絶房室息妄想戒惱怒節飮食以自培其根此謂內外交治庶可保全
薛立齋曰勞瘵之症大抵屬足三陰虧損虛熱無火之證故晝發夜止夜發晝止不時而作當用六味地黃丸爲主以補中益氣湯調補脾胃若脾胃先損者當以補中益氣湯爲主以六味地黃溫存肝腎多有得生者若誤用黃檗知母之類則復傷脾胃飮食日少諸臟愈虛元氣下陷腹痞作瀉則不可救矣夫衄血吐血之類因虛火妄動血隨火而泛行或陽氣虛不能攝血歸經而妄行其脈弦洪乃無根之火浮於外也大抵此症多因火土太旺金水衰涸之際不行保養及三冬火氣潛藏不遠幃幙戕賊眞元故至春末夏初患頭疼脚軟食少體熱而爲注夏之病或少有老態不耐寒暑不勝勞役四時迭病此因氣血方長而勞心虧損精血未滿而早爲斲喪故其見症難以名狀若左尺脈虛弱或細數是左腎之眞陰不足也用六味丸右尺脈遲軟或沈細而數欲絶是命門之相火不足也用八味丸至於兩尺微弱是陰陽俱虛也用十補丸此皆滋其化源也仍須參前後發熱咳嗽諸症治之
附按
立齋治韓州同色慾過度煩熱作渴飮水不絶小便淋瀝大便閉結唾痰如湧面目俱赤滿舌生刺脣裂身熱或身如芒刺而無定處兩足心如烙左三部脈洪而無倫此腎陰虛陽無所附而發於外蓋大熱而甚寒之不寒是無水也當峻補其陰遂以加減八味丸料一斤用肉桂一兩以水頓煎六碗氷冷與服半餉熟睡至晩又溫飮一碗諸症悉退翼日畏寒足冷諸症仍至是無火也當補其陽急與八味丸四劑諸症俱退
又治府庠王以道元氣素弱復以科場歲考積勞致疾至十二月病大作大熱淚出隨凝目赤露胸氣息沈沈欲絶脈洪大鼓指按之如無舌乾如刺此內眞寒而外假熱也遂先服十全大補湯余曰服此藥其脈當收斂爲善少頃熟睡覺而惡寒增衣脈頓微細如絲此虛寒之眞象也余以人蔘一兩加熟附三錢水煎頓服而安夜間脈復脫乃以蔘二兩熟附五錢仍愈後以大劑蔘朮歸身炙甘草等藥調理而愈
又治一童子年十四歲發熱吐血余謂宜補中益氣以滋化源不信乃用寒凉降火前症愈甚或謂曰童子未室何腎虛之有蔘朮補氣奚爲用之余述丹溪先生曰腎主閉藏肝主疎泄二臟俱有相火而其系上屬於心心爲君火爲物所感則相火翕然而起雖不交會而精已暗耗矣又褚氏精血篇曰男子精未滿而御女以通其精則五臟有不滿之處異日有難狀之疾正此謂也遂用補中益氣湯及地黃丸而痊
虛損論列方
大補元煎新方補陣
五福飮新方補陣
十全大補湯補陣
左歸飮新方補陣
左歸丸新方補陣
補中益氣湯補陣
右歸飮新方補陣
右歸丸新方補陣
四味回陽飮新方熱陣
一陰煎新方補陣
二陰煎新方補陣
六味回陽飮新方熱陣
四陰煎新方補陣
五陰煎新方補陣
六味地黃湯補陣
理中湯熱陣
理陰煎新方熱陣
八味地黃湯補陣
五物煎新方因陣
六氣煎新方因陣
加減八味丸補陣
溫胃飮新方熱陣
小營煎新方補陣
金水六君煎新方和陣
鎭陰煎新方熱陣
保陰煎新方寒陣
加減一陰煎新方補陣
一氣丹新方補陣
十補丸熱陣
八珍湯補陣
抽薪飮新方寒陣
徙薪飮新方寒陣
柴陳煎新方散陣
貝母丸新方和陣
正柴胡飮新方散陣
諸柴胡飮新方散陣
論外備用方
附子理中湯熱陣陽虛
安腎丸熱陣下元虛冷
小安腎丸熱陣下元虛冷
黑錫丹熱陣下元陽虛
黃芪鱉甲煎寒陣虛勞煩熱
大兎絲子丸固陣
鱉甲地黃湯寒陣虛勞煩熱
地黃膏寒陣滋陰退熱
人蔘平補湯因陣腎虛繫瘂
退熱湯寒陣急勞大熱
加味虎潛丸寒陣補虛滋陰
人蔘五味子湯外科
劫勞散婦人
三才封髓丹寒陣滋陰降火方
麥門冬湯寒陣氣熱血焦
大補地黃丸寒陣精枯血熱
凡補陣所載古方新方俱宜酌用
勞倦內傷
經義
調經論帝曰陰虛生內熱奈何岐伯曰有所勞倦形氣衰少穀氣不盛上焦不行下脘不通胃氣熱熱氣熏胸中故內熱夫邪之生也或生於陰或生於陽其生於陽者得之風雨寒暑其生於陰者得之飮食居處陰陽喜怒
太陰陽明論曰故犯賊風虛邪者陽受之飮食不節起居不時者陰受之陽受之則入六腑陰受之則入五臟入六腑則身熱不時臥上爲喘呼入五臟則䐜滿閉塞下爲飱泄久爲腸澼
擧痛論曰勞則氣耗勞則喘息汗出外內皆越故氣耗矣
痺論曰陰氣者靜則神藏躁則消亡飮食自倍腸胃乃傷
本病論曰飮食勞倦卽傷脾
論證共五條
勞倦一症卽東垣所謂內傷症也凡疾病在人有不因外感而受病於內者則無非內傷而東垣乃獨以飮食失節勞役不足之病爲內傷其故何也蓋外感內傷俱有惡寒發熱等症外感寒熱者卽傷寒也內傷寒熱者卽勞倦也傷寒以外邪有餘多宜攻散勞倦以內傷不足多宜溫補然此二者病多相類最易惑亂故東垣特用內傷二字以爲外感之別蓋恐以勞倦之傷作傷寒之治則必致殺人矣此其大義所當先辨
一內傷之症東垣以飮食·勞倦爲言然飮食之傷有二而勞倦之傷亦有二當辨如下
一飮食內傷之症凡飢飽失時者太飢則倉稟空虛必傷胃氣太飽則運化不及必傷脾氣然時飢時飽而致病者其傷在飢故當以調補爲主是卽東垣之所謂也其有不因飢飽而惟以縱肆口腹遂致留滯不化者當以化滯消食爲主方治當從飮食門以上飮食二症一以傷飢不足一以留滯有餘治當知辨也
一勞倦內傷之症有因困倦而忽然發熱或怠惰嗜臥懶於言語其脈緩而大或浮或細而無外邪者此卽時人之所謂勞發也單宜溫補爲主有因積勞飢飽致傷脾腎則最易感邪而病爲發熱頭痛脈緊惡寒類傷寒等症此內傷外感兼而有之是卽所謂勞力感寒證也若以此爲眞傷寒則旣由勞傷已因不足是傷寒正治之法不可用也若以此爲非傷寒則甚至發斑發狂結胸譫語等症無不有之而不曰傷寒則人不服也觀東垣云大梁受圍之後死者多人豈俱感風寒者誠至言也第爲兵革所困者明爲利名所困者暗故今人多以勞倦而患傷寒者無非此類昧者不知而妄治殃人豈其天年之果盡耶誠可憫也以上勞倦二症皆爲內傷而一以無邪一以有邪當辨而治也
一凡飢飽勞倦皆能傷人蓋人以飮食爲生飮食以脾胃爲主今飢飽不時則胃氣傷矣又脾主四肢而勞倦過度則脾氣傷矣夫人以脾胃爲養生之本根本旣傷焉有不病而人不知愼病斯及矣故有以勞倦致動虛火而病者有以飢餒致傷中氣而病者或以勞倦之後加之忍飢或以忍飢之後加之勞倦然而兩者之中則尤以受飢爲甚所以飢時不可臨病飢時不可勞形飢時不可受寒飢時不可任性飢時不可傷精飢時不可酬應知此數者是卽却病養生之道也凡犯此者豈惟貧賤者爲然而富貴者尤多有之蓋有勢不容已則未免勞心竭力而邪得承虛而入者皆內傷不足之證也奈時醫不能察無論虛實悉曰傷寒但知瀉火逐邪及汗吐下三法不知忘食忘勞旣困於已再攻再削又困於醫標本俱竭其能生乎余目睹受此害者多矣恨不一時救正其如沿習成風釋疑未易故特演東垣大意囑筆於此用效長夜之燈也觀者其三思焉
論治共四條
凡因勞倦而無外感者或身雖微熱而脈見緩大無力全不緊數或懶言嗜臥或身常有汗此卽勞發之證自與外感之頭疼脈緊筋骨痠痛者不同治宜以補養爲主氣復則愈虛在陽分者宜四君子湯五君子煎虛在陰分者宜三陰煎五陰煎或大小營煎若脾胃中氣受傷者理中湯養中煎若血氣俱虛者五福飮八珍湯或十全大補湯
一勞倦飢飽不時而致寒熱往來者以飢時臟氣餒勞時腠理開腠理開則邪易感臟氣餒則邪易入所以飢飽勞倦不愼者多令人爲頭痛發熱惡寒等症雖曰此由內傷而實有外感雖有外感而實以內傷故東垣製補中益氣湯以蔘芪歸朮而加之升柴以助生長之氣使胃氣上升則氣復於中而陽達於外此實和解之良法也第今人以勞倦傷陰而精血受病者爲尤多則芪朮之屬亦有不相宜者玆余復製補陰益氣煎凡陽虛於下水虧不能作汗而邪有不解者此方尤勝之愚有治脾三方幷補中益氣湯論在後飮食門當參閱之
一勞倦感邪以致傷寒發熱頭痛身痛凡脈緊邪盛者不得不從解散治之若虛本不甚而表邪不解者宜正柴胡飮若外邪兼火者一柴胡飮外邪兼寒者二柴胡飮若氣血微虛者三柴胡飮或四柴胡飮其有虛甚而邪不易解者宜理陰煎或大溫中飮所不可緩也
一夏日暑熱之時或於道途或於田野過於勞倦而身體薄弱者最易傷暑此亦勞倦之屬論治詳暑證門陽暑條中
辨脈
東垣曰古人以脈上辨內外傷於人迎氣口人迎脈大於氣口爲外傷氣口脈大於人迎爲內傷此辨固是但其說有所未盡耳外感風寒皆有餘之證是從前客邪來也其病必見於左手左手主表乃行陽二十五度內傷飮食及飮食不節勞役所傷皆不足之病也必見於右手右手主裏乃行陰二十五度故外感寒邪則獨左手人迎脈浮緊按之洪大緊者後甚於弦是足太陽寒水之脈按之洪大而有力中見手少陰心火之脈丁與壬合內顯洪大乃傷寒脈也若外感風邪則人迎脈緩而大於氣口一倍或兩倍三倍內傷飮食則右寸氣口脈大於人迎一倍傷之重者過在少陰則兩倍太陰則三倍此內傷飮食之脈
愚謂東垣發明內傷一症其功誠爲不小凡其所論有的確不易者玆俱詳述於後或稍有疑似者姑已置之至若辨脈一條則有不容不辨者乃以左爲人迎主表右爲氣口主裏外感則左手人迎浮緊內傷則右手氣口脈大此其長中之短也夫人迎本陽明胃脈在結喉兩旁氣口本太陰肺脈兩手所同稱也迨晉之王叔和不知何所取義突謂左爲人迎右爲氣口左以候表右以候裏而東垣宗之故亦以爲言則大謬矣且內傷外感之分乃一表一裏不容紊也如肝腎在左豈無裏乎腸胃在右豈非表乎卽如仲景之論傷寒亦但以浮大爲表沈細爲裏歷遡仲景之前以至倉扁軒岐初未聞有以左右言表裏者迨自叔和之後則悉宗其謬而傳始訛矣
卽無論六經之表裏而但以親歷所見者言之如脈見緊數此寒邪外感也然未有左數而右不數者又如所云左大者爲風邪右大者爲飮食則尤其不然夫人生稟賦之常凡右脈大者十居八九左脈大者十居一二若果陽邪在表則大者更大豈以右脈本大而可認爲食乎若飮食在臟則强者愈强豈以左脈本强而可認爲寒乎不知此之大而緊則彼之小者亦必緊彼之小而緩則此之大者亦必緩若因其偏强而卽起偏見則忘其本體者多矣故以大小言則脈體有不同可以左右分也若以遲疾言則息數本相應不可以左右分也矧左表右裏之說旣非經旨亦非病徵烏足信哉
或曰然則內傷外感何以辨之曰六脈俱有表裏左右各有陰陽外感者兩手俱緊數但當以有力無力分陰證陽證內傷者左右俱緩大又必以有神無神辨虛邪實邪然必察左右之常體以參久暫之病因斯可得脈症之眞不然則表裏誤認攻補倒施自叔和至今凡陰受其殃者不知幾多人矣此不得不爲辨正以爲東垣之一助也此別有辨在類經臟象類第十一篇所當互證
述古共三條
李東垣曰古之至人窮陰陽之造化究乎生死之際所著內經悉言人以胃氣爲本蓋人受水穀之氣以生所謂元氣穀氣營氣衛氣淸氣春升生發之氣此六者以穀氣上行皆胃氣之別稱也使穀氣不得升浮生長之令不行則無陽以護其營衛不任風寒乃生寒熱皆脾胃之氣不足所致也然而與外感風寒之證頗同而理異內傷脾胃乃傷其氣外傷風寒乃傷其形傷外爲有餘有餘者瀉之傷內爲不足不足者補之汗之下之吐之克之皆瀉也溫之和之調之養之皆補也內傷不足之病苟誤認作外感有餘之病而反瀉之則虛其虛也難經曰實實虛虛損不足而益有餘如此死者醫殺之耳然則奈何曰惟當以甘溫之劑補其中升其陽甘寒以瀉其火則愈內經曰勞者溫之損者溫之蓋溫能除大熱大忌苦寒之劑瀉胃土耳今立補中益氣湯又曰夫喜怒不節起居不時有所勞傷皆損其氣氣衰則火旺火旺則承其脾土脾主四肢故困熱無氣以動懶於言語動作喘乏表熱自汗心煩不安當病之時宜安心靜坐以養其氣以甘寒瀉其熱火以酸味收其散氣以甘溫補其中氣經言勞者溫之損者溫之是也金匱要略曰平人脈大爲勞虛極亦爲勞夫勞之爲病其脈浮大手足煩熱春夏劇秋冬差以黃芪建中湯治之此亦溫之之意也又曰脾胃受勞役之疾飮食又復失節耽病日久事息心安飽食太甚病乃大作故內傷飮食則亦惡風寒是營衛失守皮膚間無陽以滋養不能任風寒也皮毛之絶則心肺之本亦絶矣蓋胃氣不升元氣不至無以滋養心肺乃不足之證也計受病不一飮食失節勞役所傷因而飽食內傷者極多外傷者間而有之擧世醫者往往將元氣不足之證便作外傷風寒表實之證而反治心肺是重絶其表也安得不死乎若曰不然請以衆人之耳聞目見者證之向者壬辰改元京師戒嚴迨三月下旬受敵者凡半月解圍之後都人之不受病者萬無一二旣病而死者繼踵而不絶都門十有二所每日各門所送多者二千少者不下一千似此者幾三月此百萬人豈俱感風寒外傷者耶大都人在圍城中飮食失節勞役所傷不待言而知由其朝飢暮飽起居不時寒溫失所動經三兩月胃氣虧之久矣一旦飽食太過感而傷人而又調治失宜其死也無疑矣非惟大梁爲然遠在眞祐興定間如東平如太原如鳳翔解圍之後病傷而死無不皆然余在大梁凡所親見有發表者有以巴豆推之者有以承氣湯下之者俄而變結胸發黃又以陷胸湯丸及茵陳湯下之無不死者蓋初非傷寒以調治差誤變而似眞傷寒之證皆藥之罪也往者不可追來者猶可及輒以生平已試之效著內外傷辨論一篇推明前哲之餘論歷擧近事之變故庶幾同志者審其或中觸類而長之免後人之橫夭耳
東垣辨氣少氣盛曰外傷風寒者其氣壅盛而有餘內傷飮食勞役者其口鼻中氣皆短促不足以息何以分之蓋外傷風寒者心肺元氣初無減損又添邪氣助之使鼻氣壅塞不利面赤其鼻中氣不能出幷從口出但發一言必前輕後重其聲壯厲而有力者乃有餘之驗也傷風則決然鼻流淸涕其聲嗄其言響如從甕中出亦前輕而後重高揭而有力皆氣盛有餘之驗也內傷飮食勞役者心肺之氣先損爲熱所傷熱旣傷氣四肢無力以動故口鼻中皆短氣少氣上喘懶語人有所問十不欲對其一縱勉强答之其氣亦怯其聲亦低是其氣短少不足之驗也明白如此雖婦人女子亦能辨之豈有醫者反不能辨之乎
東垣辨頭痛曰內證頭痛有時而作有時而止外證頭痛常常有之直須傳入裏實方罷此內外證之不同也
勞倦論列方
五福飮新方補陣
養中煎新方熱陣
八珍湯補陣
理中湯熱陣
理陰煎新方熱陣
大營煎新方補陣
小營煎新方補陣
四君子湯補陣
五君子煎新方熱陣
大溫中飮新方散陣
一柴胡飮新方散陣
二柴胡飮新方散陣
三柴胡飮新方散陣
正柴胡飮新方散陣
十全大補湯補陣
補中益氣湯補陣
補陰益氣煎新方補陣
三陰煎新方補陣
五陰煎新方補陣
論外備用方
人蔘養營湯補陣
當歸黃芪湯補陣熱渴脈虛
關格
經義
六節臟象論曰人迎一盛病在少陽二盛病在太陽三盛病在陽明四盛已上爲格陽寸口一盛病在厥陰二盛病在少陰三盛病在太陰四盛已上爲關陰人迎與寸口俱盛四倍已上爲關格關格之脈羸不能極於天地之精氣則死矣
終始篇曰人迎一盛病在足少陽一盛而躁病在手少陽人迎二盛病在足太陽二盛而躁病在手太陽人迎三盛病在足陽明三盛而躁病在手陽明人迎四盛且大且數名曰溢陽溢陽爲外格脈口一盛病在足厥陰一盛而躁在手心主脈口二盛病在足少陰二盛而躁在手少陰脈口三盛病在足太陰三盛而躁在手太陰脈口四盛且大且數者名曰溢陰溢陰爲內關內關不通死不治人迎與太陰脈口俱盛四倍以上命曰關格關格者與之短期以上俱有刺法詳載類經鍼刺類
禁服篇曰寸口主中人迎主外兩者相應俱往俱來若引繩大小齊等春夏人迎微大秋冬寸口微大如是者名曰平人人迎四倍者且大且數名曰溢陽溢陽爲外格死不治必審按其寒熱以驗其臟腑之病寸口四倍者名曰內關內關者且大且數死不治必審察其本末之寒溫以驗其臟腑之病
脈度篇曰五臟不和則七竅不通六腑不和則留結爲癰故邪在腑則陽脈不和陽脈不和則氣留之氣留之則陽氣盛矣陽氣太盛則陰不利陰脈不利則血留之血留之則陰氣盛矣陰氣太盛則陽氣不能榮也故曰關陽氣太甚則陰氣弗能榮也故曰格陰陽俱盛不得相榮故曰關格關格者不得盡期而死也
論證共四條
關格一症在內經本言脈體以明陰陽離絶之危證也如六節臟象論終始篇禁服篇及脈度經脈等篇言之再四其重可知自秦越人三難曰上魚爲溢爲外關內格入尺爲覆爲內關外格此以尺寸言關格已失本經之意矣又仲景曰在尺爲關在寸爲格關則不得小便格則吐逆故後世自叔和東垣以來無不以此相傳而竟置關格一症於烏有矣再至丹溪則曰此症多死寒在上熱在下脈兩寸俱盛四倍以上法當吐以提其氣之橫格不必在出痰也愚謂兩寸俱盛四倍又安得爲寒在上耶且脈大如此則浮豁無根其虛可知又堪吐乎謬而又謬莫此甚矣夫內經云人迎四倍寸口四倍旣非尺寸之謂而曰吐逆者特隔食一症耳曰不得小便者特癃閉一症耳二症自有本條其與關格何涉數子且然況其他乎又安望治此者之無謬哉
一關格症在內經本以人迎察六腑之陽寸口察五臟之陰人迎盛至四倍已上此陽明經孤陽獨見水不濟火也故曰格陽格陽者陰格於陽也氣口盛至四倍已上此太陰經元陰無主氣不歸精也故曰關陰關陰者陽關於陰也若人迎寸口俱盛至四倍以上且大且數此其陽氣不藏故陰中無陽陰氣不升故陽中無陰陰陽相離故名關格也凡見此者總由酒色傷腎情慾傷精以致陽不守舍故脈浮氣露亢極如此此則眞陰敗竭元海無根是亢龍有悔之象最危之候也
一內經以人迎·寸口幷診關格今後世診法則但取寸口而不察人迎似於法有未盡然寸口爲脈之大會而脈見於彼未有不見於此者所以但察氣口則人迎之脈亦可槪見故凡見寸口弦大至極甚至四倍已上且大且數者便是關格之脈不得誤認爲火證余嘗診此數人察其脈則如弦·如革洪大異常故云四倍察其症則脈動身亦動凡乳下之虛里臍傍之動氣無不舂舂然·振振然與脈俱應者察其形氣則上有微喘而動作則喘甚肢體無力而寤寐多慌張謂其爲虛損則本無咳嗽·失血等症謂其爲痰火則又無實邪發熱等症此關格之所以異也然惟富貴之人及形體豊肥者多有此症求其所因則無非耽嗜少艾中年酒色所致是雖與勞損症若有不同而實卽勞損之別名也此老成之人所以當知愼也有喘論在喘證門互閱可也
一本經脈度篇所云陰氣太盛則陽氣不能榮也故曰關陽氣太盛則陰氣弗能榮也故曰格陰陽俱盛不能相榮故曰關格關格者不得盡期而死此擧脈症而兼言之也若以脈言則如前之四倍者是也若以症言則又有陰陽俱盛者以陽病極於陽分而陰病極於陰分也凡陽盛於陽者若乎當瀉而陰分見陰有不可瀉陰極於陰者若乎當補而陽分見陽又不可補病若此者陽自陽而陽中無陰陰自陰而陰中無陽上下否隔兩顧弗能補之不可瀉之又不可是亦關格之症也有死而已此與眞寒假熱眞熱假寒之症大有不同學者當辨其疑似
論治共三條
關格之脈必弦大至極夫弦者爲中虛浮大者爲陰虛此腎水大虧有陽無陰之脈也治此者宜以峻補眞陰爲主然又當察其虛中之寒熱陰中之陰陽分別處治斯盡善也
一關格症凡兼陽臟者必多熱宜一陰煎·左歸飮·左歸丸之類主之兼陰臟者必多寒宜大營煎·右歸飮·右歸丸之類主之若不熱不寒臟氣本平者宜五福飮·三陰煎及大補元煎之類主之
一關格症所傷根本已甚雖藥餌必不可廢如精虛者當助其精氣虛者當助其氣其有言難盡悉者宜於古今補陣諸方中擇宜用之斯固治之之法然必須遠居別室養靜澄心假以歲月斯可全愈若不避絶人事加意調理而但靠藥餌則恐一暴十寒得失相半終無濟於事也凡患此者不可不知
關格論列方
五福飮新方補陣
大營煎新方補陣
大補元煎新方補陣
一陰煎新方補陣
三陰煎新方補陣
左歸飮新方補陣
左歸丸新方補陣
右歸飮新方補陣
右歸丸新方補陣
景岳全書卷之十七理集雜證謨
飮食門
經義
平人氣象論曰平人之常氣稟於胃胃者平人之常氣也人無胃氣曰逆逆者死人以水穀爲本故人絶水穀則死脈無胃氣亦死所謂無胃氣者但得眞臟脈不得胃氣也
營衛生會篇曰人受氣於穀穀入於胃以傳於肺五臟六腑皆以受氣其淸者爲營濁者爲衛營在脈中衛在脈外
五味篇曰天地之精氣其大數常出三入一故穀不入半日則氣衰一日則氣少矣
平人絶穀篇曰腸胃之中常留穀二斗水一斗五升故平人日再後後二升半一日中五升七日五七三斗五升而留水穀盡矣故平人不食飮七日而死者水穀精氣津液皆盡故也
六節臟象論曰天食人以五氣地食人以五味五氣入鼻藏於心肺上使五色修明音聲能彰五味入口藏於腸胃味有所藏以養五氣氣和而生津液相成神乃自生
刺節眞邪論曰眞氣者所受於天與穀氣幷而充身也
經脈別論曰食氣入胃散精於肝淫氣於筋食氣入胃濁氣歸心淫精於脈脈氣流經經氣歸於肺肺朝百脈輸精於皮毛毛脈合精行氣於府府精神明留於四臟氣歸於權衡權衡以平氣口成寸以決死生飮入於胃游溢精氣上輸於脾脾氣散精上歸於肺通調水道下輸膀胱水精四布五經幷行合於四時五臟陰陽揆度以爲常也
口問篇曰穀人於胃胃氣上注於肺
營氣篇曰營氣之道內穀爲寶穀入於胃乃傳之肺流溢於中布散於外精專者行於經隧
病能論曰食入於陰長氣於陽
陰陽應象大論曰水穀之寒熱感則害於六腑形不足者溫之以氣精不足者補之以味
五臟別論曰胃者水穀之海六腑之大源也五味入口藏於胃以養五臟氣
至眞要大論曰五味入胃各歸所喜故酸先入肝苦先入心甘先入脾辛先入肺鹹先入腎久而增氣物化之常也氣增而久夭之由也詳諸氣門治氣條中
臟氣法時論曰肝苦急急食甘以緩之心苦緩急食酸以收之脾苦濕急食苦以燥之肺苦氣上逆急食苦以泄之腎苦燥急食辛以潤之肝欲散急食辛以散之心欲軟急食鹹以軟之脾欲緩急食甘以緩之肺欲收急食酸以收之腎欲堅急食苦以堅之
宣明五氣篇曰辛走氣氣病無多食辛鹹走血血病無多食鹹苦走骨骨病無多食苦甘走肉肉病無多食甘酸走筋筋病無多食酸
九鍼論曰病在骨無食鹹病在血無食苦
五味篇曰肝病禁辛心病禁鹹脾病禁酸腎病禁甘肺病禁苦
五味論曰酸走筋多食之令人癃鹹走血多食之令人渴辛走氣多食之令人洞心苦走骨多食之令人變嘔甘走肉多食之令人悗心
生氣通天論曰陰之所生本在五味陰之五宮傷在五味是故味過於酸肝氣以津脾氣乃絶味過於鹹大骨氣勞短肌心氣抑味過於甘心氣喘滿色黑腎氣不衡味過於苦脾氣不濡胃氣乃厚味過於辛筋脈沮弛精神乃央是故謹和五味骨正筋柔氣血以流腠理以密如是則骨氣以精謹道如法長有天命
五臟生成篇曰多食鹹則脈凝泣而變色多食苦則皮槁而毛拔多食辛則筋急而爪枯多食酸則肉胝䐢而脣揭多食甘則骨痛而髮落
刺法論曰欲令脾實氣無滯飽無久坐食無太酸無食一切生物宜甘·宜淡
靈蘭秘典論曰脾胃者食稟之官五味出焉
痺論曰飮食自倍腸胃乃傷
太陰陽明論曰飮食不節起居不時者陰受之陰受之則入五臟詳脾胃門
本病論曰飮食勞倦則傷脾
邪氣臟腑病形篇曰形寒寒飮則傷肺腎脈微緩爲洞洞者食入還出
刺志論曰穀盛氣盛穀虛氣虛此其常也反此者病穀入多而氣少此謂反也穀不入而氣多此謂反也穀入多而氣少者得之有所脫血濕居下也穀入少而氣多者邪在胃及與肺也
脈解篇曰少陰所謂惡聞食臭者胃無氣故惡聞食臭也
論證共五條
凡飮食傷脾之症有寒傷有熱傷有暫病有久病有虛證有實證但熱者·暫者·實者人皆易知而寒者·久者·虛者人多不識如今人以生冷·瓜果致傷胃氣而爲瀉·爲痢·爲痛之類者人猶以爲火症而治以寒凉者是不識寒證也有偶因停滯而爲脹·爲痛者人皆知其實也然脾胃强壯者卽滯亦易化惟其不能化者則最有中虛之證故或以不食亦知飢少食卽作脹或以無飢·無飽全然不思飮食或以胃虛兼嘔而腹滿膨膨或以火不生土而時食時吐或中氣不化則胸喉若有所哽而本非飮食之滯者或因病致傷胃氣則久不思食而本非中滿之病者且胃病於暫者多實脾病於久者多虛時醫於此無論邪正·久暫鮮有不用開胃·消導等劑是不知虛證也蓋脾胃之職原以化食爲能今旣不能化食乃其所能者病而尙可專意剋伐以害其能乎且凡欲治病必須先藉胃氣以爲行藥之主若胃氣實者攻之則去而疾常易愈此以胃氣强而藥力易行也胃氣虛者攻亦不去此非藥不去病也以胃虛本弱攻之則益弱而藥力愈不能行也若久攻之非惟藥不能行必致元氣愈傷病必愈甚盡去其能必於死矣矧體質·貴賤尤有不同凡藜藿壯夫及新暴之病自宜消伐惟速去爲善若以弱質·弱病而不顧虛實槪施欲速攻治之法則無不危矣
一傷食者必惡食
一素喜冷食者內必多熱素喜熱食者內必多寒故內寒者不喜寒內熱者不喜熱然熱者嗜寒多生中寒寒者嗜熱多生內熱此內經所謂久而增氣物化之常也氣增而久夭之由也故凡治病·養生者又當於素稟中察其嗜好偏勝之弊
一飮食致病凡傷於熱者多爲火症而停滯者少傷於寒者多爲停滯而全非火症大都飮食之傷必因寒物者居多而溫平者次之熱者又次之故治此者不可不察其所因
一偶病之人多有非食而疑食者曰某日曾食某物·或某肉·某麪其日卽病醫者不論虛實但聞此言且見胃口不開必先治食夫未病之人誰有不食豈必預爲停食而待病至者斯可信其無食乎及其病也則或因勞倦或因風寒或因七情病發不測而且無脹·無滯與食何干藥不對病而妄行剝削必反增病此斯道中之莫須有也由此推之則凡無據·無證而妄指胡猜者皆其類也良可慨矣
論治共十一條
凡治飮食暫傷者亦富辨虛實若停滯中焦或脹·或痛者此實證也當先去其食宜大和中飮主之然去食莫先於理氣又惟排氣飮爲佳若所停猶在上焦莫若用吐爲捷法或用吐劑亦可若食停下焦痛極兼脹者須下而去之宜神祐丸或備急丸或赤金豆若偶傷生冷或油濁不堪等物以致吐瀉·脹痛而邪氣實者宜抑扶煎若無寒氣者以本方去吳茱萸煎服或用排氣飮·和胃飮俱佳若痛脹不解者宜神香散兼用之
一飮食傷脾而吐瀉已甚者但察其無中滿·無腹痛而惟嘔惡不能止此其食物必已盡去而以中氣受傷大虛而然或其人困倦不寧少氣多汗六脈豁大無神者宜理中湯·五君子煎或溫胃飮之類主之若吐甚極虛者宜四味回陽飮瀉甚極虛者宜胃關煎凡大吐·大瀉之後多爲腹脹若但外脹而內不覺脹或惡聞食氣不欲飮食者皆脾氣大虛之候速宜用前溫補諸法調治之
一凡少年·小兒輩多有縱肆口腹以致胃氣不淸或時微脹或時疼痛或膨膨然不思飮食此皆傷脾而然而實亦食滯使然也滯多者宜和胃飮滯少者宜枳朮丸或芍藥枳朮丸日漸服之仍節飮食自可全愈
一凡失飢傷飽損及脾胃多令人胸膈痞悶不能消化飮食少思口中無味或噯氣呑酸神體困倦此皆脾氣受傷中虛而然宜木香人蔘生薑枳朮丸或大健脾丸去黃連主之其虛甚者宜理中湯或溫胃飮若虛在下焦而陰中無陽不能生土者惟理陰煎加減主之爲善
一病後胃口不開飮食不進者有二症蓋一以濁氣未淨或餘火未淸但宜以小和中飮加減主之一以脾胃受傷病邪雖去而中氣未復故或有數日不能食或旬日不能開或胸喉中若有所哽如梅核氣者此中本無停積但以陽氣未舒陰翳作滯胃氣太虛不能運化而然輕則溫胃飮甚則必加人蔘·附子但使陽氣得行則胃口自開也
一凡飮酒致傷者多宜除濕利水若或傷氣亦宜間用人蔘然其症有三不可不辨一以酒濕傷脾致生痰逆嘔吐胸膈痞塞飮食減少者宜葛花解酲湯·胃苓湯·五苓散之類主之一以酒熱傷陰或致發熱動血者宜黃芩芍藥湯·淸化飮·徙薪飮之類主之一以酒質傷臟致生泄瀉不已若氣强力壯者惟五苓散·胃苓湯之類皆可除濕止瀉若因濕生寒以瀉傷陰致損命門陽氣者非胃關煎及五德丸·九氣丹之類不可
一怒氣傷肝則肝木之氣必侵脾土而胃氣受傷致妨飮食此雖以肝氣之逆然肝氣無不漸散而脾氣之傷則受其困矣此所以不必重肝而重當在脾也故凡遇此症但當察其逆滯之有無如無脇痛·脹滿等症則不必疎氣單宜以養脾益氣爲主如五味異功散·歸脾湯之屬是也或於補養藥中少加烏藥·靑皮·白豆蔲以佐之亦可
一凡時食時吐或朝食暮吐等症詳載反胃門
一善食而瘦者多因有火然當察火之微甚微火者微淸之如生地·芍藥·丹皮·沙參·麥冬·石斛·竹葉·地骨皮·黃芩·知母·細甘草之屬是也若火甚者或隨食隨飢隨飮隨渴或肌膚燥熱二便澁結則石膏·黃連·梔子·黃檗·龍膽草·苦參之屬所不可免此當査其三焦·五臟隨所在而治之然陽盛者陰必虛如一陰煎·二陰煎·四陰煎之屬皆當擇而用也一不能食而瘦者必其脾胃虛弱不能健運而然故或爲噯氣·呑酸·痞滿·不飢等症宜四君子湯·歸脾湯若兼寒者宜五君子煎·養中煎·理中湯其命門火衰者宜右歸飮·右歸丸八味地黃丸之類主之
一凡喜茶葉喜食生米者多因胃有伏火所以能消此物余嘗以淸火滋陰之藥愈此者數人蓋察其脈症有火象故隨用隨效也又有喜食炭者必其胃寒而濕故喜此燥澁之物亦當詳察脈症宜以健脾溫胃爲主
一食飮所傷治當從類如麥芽神麯能消米麪之積砂仁厚朴蘿蔔子阿魏能消肉食之積山査枳實能消瓜果之積凡因濕者宜治以燥如半夏蒼朮草果澤瀉之屬因寒者宜治以熱如薑桂吳茱萸肉豆寇之屬因熱者宜治以寒如芩連梔子靑皮之屬氣滯者當行其氣宜木香烏藥香附白芥子之屬血滯者當行其血宜桃仁紅花蘇木玄胡之屬食聚積堅行散不易者宜巴豆大黃三稜蓬朮之屬凡治食積所停古法不過如此雖然此不過言其大槪耳至若淺深虛實貴酌權宜凡欲攻有形須從乎味欲散凝滯須從乎氣未有氣行而食不隨者則此中之氣味通變又自有相濟之妙故不可以膠柱也一食停小腹治按詳心腹痛門當參閱之
論脾胃三方共三條
人賴脾胃爲養生之本則在乎健與不健耳而健脾三方如潔古之枳朮丸·東垣之平胃散及補中益氣湯俱當今之相傳以爲準繩者也夫所謂平胃者欲平治其不平也此東垣爲胃强邪實者設故其性味從辛·從燥·從苦而能消·能散惟有滯·有濕·有積者宜之今見方家每以此爲常服健脾之劑動輒用之而不察可否其誤甚矣
一潔古枳朮丸以白朮爲君脾得其燥所以能健然佐以枳實其味苦峻有推牆倒壁之功此實寓攻於守之劑惟脾氣不淸而滯勝者正當用之若脾氣已虛非所宜也今人不察相傳爲補脾之藥而朝呑暮餌或以小兒瘦弱而制令常服則適足以傷其氣·助其瘦耳用宜酌也
一補中益氣湯乃東垣獨得之心法蓋以脾胃屬土爲水穀之海凡五臟生成惟此是賴者在賴其發生之氣運而上行故由胃達脾由脾達肺而生長萬物滋漑一身卽如天地之土其氣皆然凡春夏之土能生·能長者以得陽氣而上升升則向生也秋冬之土不生·不長者以得陰氣而下降降則向死也今本方以升柴助生氣以蔘芪·歸朮助陽氣此東垣立方之意誠盡善矣第肺本象天脾本象地地天旣交所以成泰然不知泰之前猶有臨臨之前猶有復此實三陽之元始故余再製補陰益氣煎正所以助臨復之氣庶乎得根本之道而足補東垣之未盡也又補中益氣湯之用原爲補中扶陽而設然補陽之義則亦有宜否之辨用者不可不知如東垣用此以治勞倦內傷發熱等症雖曰爲助陽也非發汗也然實有不散而散之意故於勞倦感寒或陽虛痎瘧及脾氣下陷等證則最所宜也若全無表邪寒熱而但有中氣虧甚者則升柴之類大非所宜何也蓋升柴之味皆兼苦寒升柴之性皆專疎散雖曰升麻入脾胃柴胡入肝膽能引淸氣上升然惟有邪者固可因升而散之使或無邪能不因散而愈耗其中氣乎卽曰此湯以補劑爲主而惟藉升柴以引達淸氣不知微虛者猶可出入大虛者必難假借當此之時卽純用培補猶恐不及而再兼疎泄安望成功且凡屬補陽之劑無不能升正以陽主升也用其升而不用其散斯得補陽之大法此中自有玄機又奚必升柴之是賴乎故寇宗奭極言五勞七傷之大忌柴胡者是誠絶類之眞見而李時珍復又非之余亦何容再辨哉然理有一定孰能越之玆余單揭其要曰能散者斷不能聚能泄者斷不能補而性味之苦寒者亦斷非扶陽之物只此便是斷按而紛紛之議或可判矣故於諸證之中凡其不宜用此者則有不可不察如表不固而汗不歛者不可用外無表邪而陰虛發熱者不可用陽氣無根而格陽·戴陽者不可用脾肺虛甚而氣促似喘者不可用命門火衰而虛寒泄瀉者不可用水虧火亢而吐血·衄血者不可用四肢厥逆而陽虛欲脫者不可用總之元氣虛極者毫不可泄陰陽下竭者毫不可升眞火虧敗者毫不可用淸凉今人但知補中益氣湯可以補虛一槪尙之而不知病當緊急則此時幾微關係判於一擧指之間而纖微不可紊誤者正此類也余亦安能以筆盡哉
述古共四條
王太僕曰內格嘔逆食不得入是有火也病嘔而吐食入反出是無火也
李東垣曰胃中元氣盛則能食而不傷過時而不飢脾胃俱旺則能食而肥脾胃俱虛則不能食而瘦或少食而肥雖肥而四肢不擧蓋脾實而邪氣盛也又有善食而瘦者胃伏火邪於氣分則能食脾虛則肌肉削卽食㑊也脾病則怠惰嗜臥四肢不收大便泄瀉脾旣病則不能與胃行津液故亦從而病焉大抵脾胃虛弱陽氣不能生長是春夏之令不行五臟之氣不生脾病則下流承腎土剋水則骨乏無力是爲骨痿令人骨髓空虛足不能履地是陰氣重疊此陰盛陽虛之證大法云汗之則愈下之則死若用辛甘之藥滋胃當升·當浮使生長之氣旺言其汗者非正發汗也爲助陽也
王節齋曰人之一身脾胃爲主胃陽主氣脾陰主血胃司受納脾司運化一納一運化生精氣津液上升糟粕下降斯無病也人惟飮食不節起居不時損傷脾胃胃損則不能納脾損則不能化脾胃俱損納·化皆難元氣斯弱百邪易侵而飽悶·痞積·關格·吐逆·腹痛·瀉利等症作矣故潔古製枳朮之丸東垣發脾胃之論使人常以調理脾胃爲主後人稱爲醫中王道厥有旨哉
薛立齋曰凡傷食飽悶痞塞不消若脾胃素實止因倍食暴傷而患者宜用神麯·山査輩消耗之否則當愼也東垣曰脾胃之氣壯則多食而不傷過時而不飢若脾氣虛弱不能腐化者宜培補之若脾胃虛寒者宜溫養之若命門火衰者宜溫補之大凡食積痞塊症爲有形所謂邪氣盛則實眞氣奪則虛惟當養正則邪積自除矣雖云堅者削之客者除之若胃氣未虛元氣尙實乃可用也或病久虛羸或元氣素弱者亦當固本爲主而佐以消導不然反致痞滿不食而益其病矣又曰若傷性熱之物者用二陳加黃連·山査傷濕麪之物者用二陳加神麯·麥芽傷米食者用六君加穀檗傷麪食者用六君加麥芽傷肉食者用六君加山査傷魚腥者用六君加陳皮傷角黍·炊飯者用六君倍加神麯若物已消而瀉未愈者此脾胃受傷也宜用六君子若飮食減少食而難化者屬脾胃虛寒也加炮薑·木香·肉果不應加五味·吳茱萸·補骨脂脾腎虛寒者須服八味丸否則多患脾虛中滿之症其神麯·麥芽雖助戊土以腐熟水穀然麥芽一味余嘗以治婦人喪子乳房脹痛欲成癰者用一二兩炒熟煎服卽消其破血散氣可知矣丹溪云麥芽消腎婦人良方云神麯善下胎皆剋伐之功多而補益之功少亦不宜輕用今有能食難化而食後反飽者乃脾氣虛弱不能腐化水穀也若服淸胃·平胃等劑或加熱渴·嘔吐或腹脹·泄瀉等症者乃是脾胃復傷急用六君子加芍藥·木香·炮薑補之亦有屬脾氣鬱結者當解鬱健脾若用淸凉降火以致中氣虛痞而不食或食而反出又以爲噎膈用行氣化痰者必致不救也
飮食論列方
排氣飮新方和陣
和胃飮新方和陣
大和中飮新方和陣
神香散新方和陣
抑扶煎新方熱陣
二陳湯和陣
小和中飮新方和陣
平胃散和陣
養中煎新方熱陣
大健脾丸和陣
理陰煎新方熱陣
理中湯熱陣
四君子湯補陣
五苓散和陣
胃苓湯和陣
五君子煎新方熱陣
歸脾湯補陣
溫胃飮新方熱陣
六君子湯補陣
右歸飮新方補陣
右歸丸新方補陣
五味異功散補陣
胃關煎新方熱陣
一陰煎新方補陣
補中益氣湯補陣
二陰煎新方補陣
四陰煎新方補陣
四味回陽飮新方熱陣
五德丸新方熱陣
九氣丹新方熱陣
八味地黃丸補陣
徙薪飮新方寒陣
淸化飮新方因陣
芍藥枳朮丸新方和陣
枳朮丸和陣
赤金豆新方攻陣
葛花解酲湯和陣
神祐丸攻陣
備急丸攻陣
黃芩芍藥湯寒陣
木香人蔘生薑枳朮丸和陣
論外備用方
人蔘散和陣虛寒
啓脾丸和陣溫胃行滯
養胃進食丸和陣
茯苓飮和陣調胃進食
法製陳皮和陣
化滯調中湯和陣行滯
健脾散和陣溫中和胃
大正氣散和陣煖胃
加味二陳湯和陣食鬱
和中丸和陣開胃
消食丸和陣行滯
藿香正氣散和陣寒滯
麯朮丸和陣化食
加味枳朮丸和陣
龍腦鷄蘇丸和陣酒毒
甘露湯熱陣和胃進食
强中湯熱陣生冷傷脾
蔘朮健脾湯和陣行滯
脾胃
經義
靈蘭秘典論曰脾胃者倉稟之官五味出焉
營衛生會篇曰人受氣於穀穀入於胃以傳於肺五臟六腑皆以受氣其淸者爲營濁者爲衛營在脈中衛在脈外
熱論曰陽明者十二經脈之長也
經脈別論曰食氣入胃散精於肝詳前飮食門
六節臟象論曰天食人以五氣地食人以五味詳前飮食門脾·胃·大腸·小腸·三焦·膀胱者倉稟之本營之居也名曰器能化糟粕轉味而入出者也其華在脣四白其充在肌其味甘其色黃此至陰之類通於土氣凡十一臟皆取決於膽也
五味篇曰穀始入於胃其精微者先出於胃之兩焦以漑五臟別出兩行營衛之道其大氣之摶而不行者積於胸中命曰氣海出於肺循喉咽故呼則出吸則入天地之精氣其大數常出三入一故穀不入半日則氣衰一日則氣少矣
決氣篇帝曰余聞人有精·氣·津·液·血·脈余意以爲一氣耳今乃辨爲六名余不知其所以然岐伯曰兩神相搏合而成形常先身生是謂精何謂氣岐伯曰上焦開發宣五穀味熏膚·充身·澤毛若霧露之漑是謂氣何謂津岐伯曰腠理發泄汗出溱溱是謂津何謂液岐伯曰穀入氣滿淖澤注於骨骨屬屈伸洩澤補益腦髓皮膚潤澤是謂液何謂血岐伯曰中焦受氣取汁變化而赤是謂血何謂脈岐伯曰壅遏營氣令無所避是謂脈黃帝曰六氣者有餘不足氣之多少腦髓之虛實血脈之淸濁何以知之岐伯曰精脫者耳聾氣脫者目不明津脫者腠理開汗大泄液脫者骨屬屈伸不利色夭腦髓消脛痠耳數鳴血脫者色白夭然不澤其脈空虛此其候也帝曰六氣者貴賤何如岐伯曰六氣者各有部主也其貴賤善惡可爲常主然五穀與胃爲大海也
邪客篇曰五穀入於胃也其糟粕·津液·宗氣分爲三隧故宗氣積於胸中出於喉嚨以貫心脈而行呼吸焉營氣者泌其津液注之於脈化以爲血以營四末內注五臟六腑應刻數焉衛氣者出其悍氣之慓疾而先行於四末分肉皮膚之間而不休者也
平人絶穀篇曰平人胃滿則腸虛腸滿則胃虛更實更虛故氣得上下五臟安定血氣和則精神乃居故神者水穀之精氣也
動輸篇曰胃爲五臟六腑之海其淸氣上注於肺肺氣從太陰而行之其行也以息往來故人一呼脈再動一吸脈亦再動呼吸不已故動而不止
五臟別論帝曰氣口何以獨爲五臟主岐伯曰胃者水穀之海六腑之大源也五味入口藏於胃以養五臟氣氣口亦太陰也是以五臟六腑之氣味皆出於胃而變見於氣口故五氣入鼻藏於心肺心肺有病而鼻爲之不利也
平人氣象論曰平人之常氣稟於胃胃者平人之常氣也人無胃氣曰逆逆者死人以水穀爲本故人絶水穀則死脈無胃氣亦死所謂無胃氣者但得眞臟脈不得胃氣也所謂不得胃氣者肝不弦腎不石也胃之大絡名曰虛里貫鬲絡肺出於左乳下其動應衣脈宗氣也盛喘數絶者則病在中結而橫有積矣絶不至曰死乳之下其動應衣宗氣泄也
玉機眞藏論曰五臟者皆稟氣於胃胃者五臟之本也臟氣者不能自致於手太陰必因於胃氣乃至於手太陰也故五臟各以其時自爲而至於手太陰也故邪氣勝者精氣衰也故病甚者胃氣不能與之俱至於手太陰故眞臟之氣獨見獨見者病勝臟也故曰死脾脈者土也孤臟以灌漑四傍者也善者不可得見惡者可見其來如水之流者此謂太過病在外如鳥之喙者此謂不及病在中太過則令人四肢不擧其不及則令人九竅不通名曰重强脈弱以滑是有胃氣形氣相失謂之難治色夭不澤謂之難已脈實以堅謂之益甚脈逆四時爲不可治必察四難而明告之
陰陽別論曰所謂陰者眞藏也所謂陽者胃脘之陽也別於陽者知病處也別於陰者知死生之期
生氣通天論曰陰之所生本在五味陰之五宮傷在五味是故味過於酸肝氣以津脾氣乃絶味過於鹹大骨氣勞短肌心氣抑味過於甘心氣喘滿色黑腎氣不衡味過於苦脾氣不濡胃氣乃厚味過於辛筋脈沮弛精神乃央是故謹和五味骨正筋柔氣血以流腠理以密如是則骨氣以精謹道如法長有天命
陽明脈解篇帝曰足陽明之脈病惡人與火聞木音則惕然而驚何也岐伯曰陽明者胃脈也胃者土也故聞木音而驚者土惡木也陽明主肉其脈血氣盛邪客之則熱熱甚則惡火陽明厥則喘而惋惋則惡人帝曰或喘而死者或喘而生者何也岐伯曰厥逆連臟則死連經則生帝曰病甚則棄衣而走登高而歌或至不食數日踰垣上屋所上之處皆非其素所能也病反能者何也岐伯曰四肢者諸陽之本也陽盛則四肢實實則能登高也熱盛於身故棄衣而走也其妄言罵詈不避親疎而歌者陽盛則使人妄言罵詈不避親疎而不欲食不欲食故妄走也
太陰陽明論帝曰太陰·陽明爲表裏脾胃脈也生病而異者何也岐伯曰陰陽異位更虛更實更逆更從或從內或從外所從不同故病異名也帝曰願聞其異狀也岐伯曰陽者天氣也主外陰者地氣也主內故陽道實陰道虛故犯賊風虛邪者陽受之飮食不節起居不時者陰受之陽受之則入六腑陰受之則入五臟入六腑則身熱不時臥上爲喘呼入五臟則䐜滿閉塞下爲飱泄久爲腸澼故喉主天氣咽主地氣故陽受風氣陰受濕氣故陰氣從足上行至頭而下行循臂至指端陽氣從手上行至頭而下行至足故曰陽病者上行極而下陰病者下行極而上故傷於風者上先受之傷於濕者下先受之帝曰脾病而四肢不用何也岐伯曰四肢皆稟氣於胃而不得至經必因於脾乃得稟也今脾病不能爲胃行其津液四肢不得稟水穀氣氣日以衰脈道不利筋骨·肌肉皆無氣以生故不用焉帝曰脾與胃以膜相連耳而能爲之行其津液何也岐伯曰足太陰者三陰也其脈貫胃·屬脾·絡嗌故太陰爲之行氣於三陰陽明者表也五臟六腑之海也亦爲之行氣於三陽臟腑各因其經而受氣於陽明故爲胃行其津液四肢不得稟水穀氣日以益衰陰道不利筋骨·肌肉無氣以生故不用焉
臟氣法時論曰脾病者身重善肌肉痿足不收行善瘈脚下痛虛則腹滿·腸鳴飱泄食不化取其經太陰·陽明·少陰血者脾苦濕急食苦以燥之病在脾愈於秋秋不愈甚於春春不死持於夏起於長夏禁溫食·飽食·濕地·濡衣脾欲緩急食甘以緩之苦瀉之甘補之
五邪篇曰邪在脾胃則病肌肉痛陽氣有餘陰氣不足則熱中善飢陽氣不足陰氣有餘則寒中腸鳴·腹痛陰陽俱有餘若俱不足則有寒·有熱皆調於三里
水熱穴論曰腎者胃之關也關門不利故聚水而從其類也
本病論曰飮食·勞倦卽傷脾
邪氣臟腑病形篇曰有所擊仆若醉入房汗出當風則傷脾
病能論曰人迎者胃脈也逆而盛則熱聚於胃口而不行故胃脘爲癰也
經水篇曰足陽明五臟六腑之海也其脈大血多氣盛熱壯刺此者不深弗散不留不瀉也
痿論帝曰論言治痿者獨取陽明何也岐伯曰陽明者五臟六腑之海主潤宗筋宗筋主束骨而利機關也衝脈者經脈之海也主滲灌谿谷與陽明合於宗筋陰陽總宗筋之會會於氣街而陽明爲之長故屬於帶脈而絡於督脈故陽明虛則宗筋縱帶脈不引故足痿不用也
本輸篇曰下三里三寸爲巨虛上廉復下上廉三寸爲巨虛下廉也大腸屬上小腸屬下足陽明胃脈也大腸·小腸皆屬於胃是足陽明也
玉版篇曰人之所受氣者穀也穀之所注者胃也胃者水穀氣血之海也海之所行雲氣者天下也胃之所出氣血者經隧也經隧者五臟六腑之大絡也迎而奪之而已矣
論脾胃
脾胃爲水穀之海得後天之氣也何也蓋人之始生本乎精血之原人之旣生由乎水穀之養非精血無以立形體之基非水穀無以成形體之壯精血之司在命門水穀之司在脾胃故命門得先天之氣脾胃得後天之氣也是以水穀之海本賴先天爲之主而精血之海又必賴後天爲之資故人之自生至老凡先天之有不足者但得後天培養之力則補天之功亦可居其强半此脾胃之氣所關於人生者不小且先天如朝廷後天如司道執政在先天布政在後天故人自有生以後無非後天爲之用而形色·動定一無胃氣之不可故經曰平人之常氣稟於胃胃者平人之常氣也人無胃氣曰逆逆者死又曰人以水穀爲本人絶水穀則死脈無胃氣亦死正以人之胃氣卽土氣也萬物無土皆不可故土居五行之中而主於四季卽此義也
由此推之則凡胃氣之關於人者無所不至卽臟腑·聲色·脈候·形體無不皆有胃氣胃氣若失便是凶候如五臟胃氣之病則凡氣短·氣奪而聲瘂·喘急者此肺之胃敗也神魂失守昏昧日甚而畏寒異常者此心之胃敗也躁擾煩劇囊縮·痙强而恐懼無已者此肝膽之胃敗也脹滿不能運飮食不能入肉脫·痰壅而服藥不應者此脾之胃敗也關門不能禁水泉不能化熱蒸不能退骨痛之極不能解者此腎之胃敗也又如五色之有胃氣者無論靑·紅·黑·白皆宜兼蒼黃明潤若色赤如赭或如衃血色靑如藍或如草玆色白如鹽或如枯骨色黃如枳實或如黃土色黑如炱或如地蒼而加之沈晦是皆五色之胃敗也又如脈象之有胃氣者經曰脈弱以滑是有胃氣脈實以堅謂之益甚脈逆四時爲不可治故無論浮·沈·遲·數皆宜兼見緩滑方是脈中之胃氣若見但弦·但鉤·但毛·但石·但代或弦搏之極而全無和氣或微渺之極而全無神氣總云眞藏之見是皆五脈之胃敗也不獨此也卽如情性·氣質亦無不關於胃氣蓋土性厚重而輕薄者少胃氣土色蒼固而夭嫩者少胃氣是可知土氣爲萬物之源胃氣爲養生之主胃强則强胃弱則衰有胃則生無胃則死
是以養生家必當以脾胃爲先而凡脾胃受傷之處所不可不察也蓋脾胃之傷於外者惟勞倦最能傷脾脾傷則表裏相通而胃受其困者爲甚脾胃之傷於內者惟思憂忿怒最爲傷心心傷則母子相關而化源隔絶者爲甚此脾胃之傷於勞倦·情志者較之飮食·寒暑爲更多也故經曰二陽之病發於心脾有不得隱曲女子不月其傳爲風消其傳爲息賁者死不治再此之外則脾胃屬土惟火能生故其本性則常惡寒喜煖使非眞有邪火則寒凉之物最宜愼用實所以防其微也若待受傷救之能無晩乎此脾胃之傷於寒凉·生冷者又飮食嗜好之最·易最多者也故昔有柳公度者善於攝生或問其致壽之術則曰我無他也但不以氣海熟生物·煖冷物亦不以元氣佐喜怒耳此得善養脾胃之道所以便能致壽
故凡欲察病者必須先察胃氣凡欲治病者必須常顧胃氣胃氣無損諸可無慮奈何今之醫家習矣不察初不知元氣·胃氣爲何物動輒止知攻病開口便云有火以致敗人胃氣絶人穀氣者不可勝紀殊不知病之與命孰爲重輕正之與邪孰爲緩急矧此中的確之用孰者宜先孰者宜後自有標本一定之理原非可以意湊猜摸者也世有庸流每借竊一二成語東扯西拽以似爲是偏執惑亂欺人誤人倘不幸遇之而不能燭其眞僞其亦命之使然乎悲乎悲乎
論東垣
人以水穀爲本故脾胃爲養生之本惟東垣獨知其義發爲曰歷觀內經諸篇而參考之則元氣之充足皆由脾胃之氣無所傷而後能滋養元氣若胃氣之本弱飮食自倍則脾胃之氣旣傷而元氣亦不能充此諸病之所由生也因引內經之義如生氣通天論曰蒼天之氣淸淨則志意治順之則陽氣固雖有賊邪弗能害也陽氣者煩勞則張故蒼天之氣貴淸淨陽氣惡煩勞此病從脾胃生者一也又引五常政大論曰陰精所奉其人壽陽精所降其人夭陰精所奉謂脾胃旣和穀氣上升春夏令行故其人壽陽精所降謂脾胃不和穀氣下流收藏令行故其人夭此病從脾胃生者二也又引六節臟象論曰脾胃大腸小腸三焦膀胱者倉稟之本營之居也此至陰之類通於土氣凡十一臟者皆取決於膽也夫膽者少陽春生之氣春氣升則萬化安故膽氣春升則餘臟從之膽氣不升則飡泄腸澼不一而起此病從脾胃生者三也又引本論曰天食人以五氣地食人以五味此之謂氣者上焦開發宣五穀味熏膚充身澤毛若霧露之漑是謂氣氣或乖錯人何以生此病從脾胃生者四也夫內傷脾胃乃傷其氣外感風寒乃傷其形傷其外爲有餘有餘者瀉之傷其內爲不足不足者補之內傷不足之病苟誤認作外感有餘之病而反瀉之則虛其虛也實實虛虛如此死者醫殺之耳然則奈何惟當以辛甘溫之劑補其中而升其陽甘寒以瀉其火則愈矣經曰勞者溫之損者溫之又曰溫能除大熱大忌苦寒之藥諸如此論皆東垣獨得之見也
玆察其所謂蒼天貴淸淨陽氣惡煩勞者此指勞倦之爲病也所謂收藏令行故其人夭者此指陰盛陽衰之爲病也所謂春氣升則萬物安者此指降則無生之爲病也所謂氣或乖錯人何以生者此指陽氣受傷之爲病也東垣此言其垂惠後世開導末學之功誠非小矣獨怪其前論中又有矛盾之談如曰飮食失節寒溫不適脾胃乃傷此固喜怒憂恐損耗元氣資助心火心不主令相火代之相火者下焦包絡之火元氣之賊也火與元氣不兩立火勝則承其土位此所以爲病若此數語則大見矛盾矣第觀其前四條則總慮陽氣之受傷也故曰大忌苦寒之藥此一節又云火勝之爲病更當何法以治之且所云喜怒憂恐損傷元氣資助心火火勝則承其土位此何說也夫元氣旣損多見生陽日縮神氣日消何以反助心火脾胃屬土得火則生何謂火勝則承其土位且人之元氣本貴淸和寒固能病熱亦能病然熱傷元氣而因勞動火者固常有之此自不得不從淸補若因勞犯寒而寒傷脾胃者尤酷尤甚此可槪言爲火乎第熱症顯而寒症隱故熱症易見而寒症不之覺也眞熱症猶易辨而假熱症尤不易辨也矧元氣屬陽火其類也而熱爲同氣邪猶可制陰爲陽賊寒其仇也而生機被伐無不速亡故經云少火生氣未聞少寒生氣也又云避風如避箭未聞避熱如避箭也由此觀之則何不曰寒與元氣不兩立而反云火與元氣不兩立乎玆擧火字特以爲言致令後生之妄言火者反盡忘東垣前四條之格言而單執不兩立之說用爲治火之成按是東垣戒之而反以誨之此其白璧之瑕余實不能不爲東垣惜也
及再考東垣之方如補中益氣湯·升陽益胃湯·黃芪人蔘湯·淸暑益氣湯等方每用升柴此卽其培養春生之意而每用芩連亦卽其制伏火邪之意第以二三分之芩連固未必卽敗陽氣而以五七分之蔘朮果卽能斡旋元氣乎用是思及仲景見其立方之則用味不過三四品用數每至二三兩且人之氣血本大同疾病多相類而仲景之方大而簡東垣之方小而雜何其懸絶一至如此此其中要必有至道存焉賓以後學固不敢直判其孰是·孰非而私心嚮往則不能不霄壤於其間也一脾胃三方有論在前飮食門
論治脾胃
脾胃有病自宜治脾然脾爲土臟灌漑四傍是以五臟中皆有脾氣而脾胃中亦皆有五臟之氣此其互爲相使有可分而不可分者在焉故善治脾者能調五臟卽所以治脾胃也能治脾胃而使食進胃强卽所以安五臟也今人止知蔘苓·枳朮·山査·麥芽·神麯·厚朴之類乃爲脾胃之藥而不知風·寒·濕·熱皆能犯脾飮食·勞倦皆能傷脾如風邪勝者宜散之則麻黃·桂枝·柴胡·乾葛之類皆是也寒邪勝者宜溫之則桂附·乾薑·丁香·茱萸之類皆是也熱邪勝者宜寒之則芩連·知檗·梔子·石膏之類皆是也濕邪勝者宜燥之則蒼朮·白朮·半夏·猪苓之類皆是也飮食停積者宜行之則三稜·蓬朮·大黃·芒硝之類皆是也勞倦內傷者宜補之則人蔘·黃芪·白朮·杜仲之屬皆是也
然臟腑雖分十一而同有陰陽同此血氣矧太陰常多血少氣陽明常多血多氣使此中之血瘀則承氣·抵當之類總屬脾胃之藥使此中之血虛則四物·五物·理陰·五福之類又孰非脾胃之藥乎再若五臟之邪皆通脾胃如肝邪之犯脾者肝脾皆實單平肝氣可也肝强脾弱舍肝而救脾可也心邪之犯脾者心火熾盛淸火可也心火不足補火以生脾可也肺邪之犯脾者肺氣壅塞當泄肺以蘇脾之滯肺氣不足當補肺以防脾之虛腎邪之犯脾者脾虛則水能反剋救脾爲主腎虛則啓閉無權壯腎爲先至若胃司受納脾主運化若能納而不化此脾虛之兆易見若旣不能納又不能運此脾胃之氣俱已大虧卽速用十全大補·六味回陽等劑尤恐不及而尙欲以査苓·枳朮之類冀爲脾胃之永賴乎是以脾胃受傷但使能去傷脾者卽俱是脾胃之藥此中理奧機圓姑擧此以見其槪而隨宜應變誠有非言能盡悉者且諸藥入口必先入胃而後行及諸經若妄用相妨·相礙等物亦豈有旣入其腑能不先犯脾胃而竟走他臟者乎倘不明此理而徒執一二成方曰此可攻邪此可健胃則其胸次可知矣
述古共二條
徐東皐曰百凡治病胃氣實者攻之則去而疾恒易愈胃氣虛者攻之不去蓋以本虛攻之則胃氣益弱反不能行其藥力而病所以自如也非藥不能去病亦以主氣不行藥力故也若峻攻之則元氣傷而病益甚若不知機攻盡元氣則死矣如虛熱者服寒凉之藥而熱反甚何也經曰服寒而反熱者奈何岐伯曰治其王氣是以反也若胃氣不虛雖有病者不攻自愈故中醫用藥亦常效焉觀夫藜藿野人之病嘗不藥自愈可知矣故曰治病不察脾胃之虛實不足以爲太醫
又曰漢·張仲景著傷寒論專以外傷爲法其中顧盼脾胃元氣之秘世醫鮮有知之者觀其少陽證小柴胡湯用人蔘則防邪氣之入三陰或恐脾胃稍虛邪承而入必用人蔘·甘草固脾胃以充元氣是外傷未嘗忘內因也至於陽毒升麻湯·人蔘敗毒散·化斑湯·黃連湯·白通湯·理中湯·炙甘草湯·橘皮湯·五味子湯·栝蔞根湯·建中湯等未嘗不用蔘芪以治外感可見仲景公之立方神化莫測或者只以外傷是其所長而內傷非所知也此誠不知公者也何今世之醫不識元氣之旨惟見王綸雜著戒用人蔘之謬說執泥不移樂用苦寒攻病之標致誤蒼生死於非命抑何限耶間有病家疑·信相半兩勿之從亦但不速其死耳直以因循俟其元氣自盡終莫之救而致斃者可謂知乎況斯世·斯時人物劇繁稟氣益薄兼之勞役名利之場甚至蹈水火而不知恤耽酒色以竭其眞不謂內傷元氣吾弗信也觀其雜病稍用攻擊而脾胃遂傷甚則絶穀而死者皆可類推矣
列方
理中湯熱陣
理陰煎新方熱陣
十全大補湯補陣
四物湯補陣
五福飮新方補陣
建中等湯補陣
白通湯熱陣
五物煎新方因陣
栝蔞根湯散陣
化斑湯寒陣
橘皮湯和陣
六味回陽飮新方熱陣
黃連湯寒陣
炙甘草湯熱陣
人蔘敗毒散散陣
抵當湯攻陣
五味子湯補陣
陽毒升麻湯散陣
承氣湯攻陣
小柴胡湯散陣
論外備用方
歸脾湯補陣
二陳湯和陣
五味異功散補陣
煨腎丸補陣能消穀
平胃散和陣
加味四君子湯補陣
胃苓湯和陣
四君子湯補陣
加味枳朮丸和陣
啓脾丸和陣行滯
六君子湯補陣
養胃進食丸和陣
人蔘散和陣虛寒
大健脾丸和陣
藿香正氣散和陣寒滯
安脾散熱陣虛寒不化
大七香丸和陣氣寒
丁香茯苓湯熱陣溫胃行滯
九寶丹熱陣溫理脾胃
大半夏湯和陣痰飮
藿香安胃散熱陣脾虛氣滯
太和餠小兒
蔘苓白朮散補陣
木香人蔘枳朮丸和陣
和中丸和陣溫脾胃
蔘朮健脾丸和陣虛滯
八味湯熱陣虛寒氣滯
溫胃湯熱陣煖胃和中
眩運
經義
口問篇曰上氣不足腦爲之不滿耳爲之苦鳴頭爲之苦傾目爲之眩
衛氣篇曰下虛則厥下盛則熱上虛則眩上盛則熱痛
海論曰髓海有餘則輕勁多力自過其度髓海不足則腦轉耳鳴脛痠眩冒目無所見懈怠安臥
五臟生成篇曰徇蒙招尤目冥耳聾下實上虛過在足少陽·厥陰甚則入肝
脈要精微論曰浮而散者爲眴仆
決氣篇曰精脫者耳聾氣脫者目不明
厥論曰巨陽之厥則腫首頭重足不能行發爲眴仆
經脈篇曰督脈實則脊强虛則頭重高搖之五陰氣俱絶則目系轉轉則目運目運者爲志先死志先死則遠一日半死矣
至眞要大論曰諸風掉眩皆屬於肝太陽司天民病善悲時眩仆太陽之復頭痛善悲時眩仆食減
氣交變大論曰歲木太過風氣流行脾土受邪民病飱泄食減甚則忽忽善怒眩冒巓疾
六元正紀大論曰木鬱之發甚者耳鳴眩轉目不識人善暴僵仆
論證共四條
眩運一症虛者居其八九而兼火·兼痰者不過十中一二耳原其所由則有勞倦過度而運者有飢飽失時而運者有嘔吐傷上而運者有泄瀉傷下而運者有大汗忘陽而運者有眴目驚心而運者有焦思不釋而運者有被毆·被辱氣奪而運者有悲哀痛楚大叫·大呼而運者此皆傷其陽中之陽也又有吐血·衄血·便血而運者有癰膿大潰而運者有金石破傷失血痛極而運者有男子縱慾氣隨精去而運者有婦女崩淋産後去血而運者此皆傷其陰中之陽也再若大醉之後濕熱相承而運者傷其陰也有大怒之後木肆其强而運者傷其氣也有痰飮留中治節不行而運者脾之弱也此亦有餘中之不足也至若年老精衰勞倦日積而忽患不眠忽苦眩運者此營衛兩虛之致然也由此察之虛實可辨矣卽如內經之言亦無非言虛而何後世諸家每多各逞億說其於病情經義果相合否指南若北後學能無誤乎因摘其尤者悉之如下
一河間之論眩運獨取至眞要大論一句曰諸風掉眩皆屬肝木風主動故也所謂風氣甚而頭目眩運者由風木旺必是金衰不能制木而木復生火風·火皆屬陽陽主乎動兩動相搏則爲之旋轉故火本動也焰得風則自然旋轉也此釋風木之義固然似矣然不知至眞要大論之言乃言運氣·臟氣所屬之理非所以悉眩運之病情也必若口問篇·衛氣篇·決氣篇·經脈篇·海論等義方爲最切·最近之論何河間一無引證而獨言風·火二字以該眩運一症豈無失乎又若丹溪之論眩運曰痰在上火在下火炎上而動其痰也此症屬痰者多蓋無痰不能作眩雖因風者亦必有痰挾氣虛者亦宜治痰爲主兼用補氣降火之藥若據此論則凡屬眩運無非痰證也何軒岐之言絶然不及痰飮而但曰上氣不足頭爲之苦傾目爲之眩曰上虛則眩曰督脈虛則頭重高搖之曰髓海不足則腦轉·耳鳴而眩冒凡此者豈皆痰證耶又若余前章所列諸證無非眩運之由亦豈皆痰證耶故在丹溪則曰無痰不能作眩當以治痰爲主而兼用他藥余則曰無虛不能作眩當以治虛爲主而酌兼其標孰是孰非余不能必姑引經義以表其大意如此尙俟明者正之
一頭痛之病上實證也頭眩之病上虛證也故內經分別甚明曰頭痛巓疾上實下虛又曰上實下虛爲厥·巓疾此以邪氣在上所以爲痛故曰上實也至若眩運之病則曰上氣不足又曰上虛則眩未聞言上之實也而後世諸家如嚴用和·楊仁齋輩有曰結而爲飮隨氣上逆者有曰疲勞過度下虛上實者有曰腎家不能納氣使諸家氣逆奔而上者卽如朱丹溪亦曰痰在上火在下凡此皆言上實也何與內經相反若此噫此實後人之不明耳夫眩運之症或爲頭重或爲眼黑或爲腦髓旋轉不可以動求其言實之由不過爲頭重者爲上實而不知頭本不重於往日而惟不勝其重者乃甚於往日耳上力不勝陽之虛也豈上實乎又何氣不歸元及諸氣逆奔之有蓋上實者宜降·宜抑上虛者最不宜再伐生氣此上實下虛之旨有不可不辨而誤則害矣
一頭眩有大小之異總頭眩也於此察之可得虛實之情矣何以言之如今人之氣稟薄弱者無論少壯或於勞倦或於酒色之後或忽有耳鳴如磬或頭眩·眼黑倏頃而止者乃人所常有之事至於中年之外多見眩仆卒倒等症亦人所常有之事但忽運而忽止者人皆謂之頭運·眼花卒倒而不醒者人必謂之中風·中痰不知忽止者以氣血未敗故旋見而旋止卽小中風也卒倒而甚者以根本旣虧故遽病而難復卽大頭眩也且必見於中年之外而較之少壯益又可知於此察之則其是風·非風是痰·非痰而虛實從可悟矣何今人不識病機但見眩仆·不語等症無不謂之風痰而非消卽散吾恐幾微之氣有不堪再加剷削矣深可悲也
論治共三條
一頭眩雖屬上虛然不能無涉於下蓋上虛者陽中之陽虛也下虛者陰中之陽虛也陽中之陽虛者宜治其氣如四君子湯·五君子煎·歸脾湯·補中益氣湯如兼嘔吐者宜聖朮煎大加人蔘之類是也陰中之陽虛者宜補其精如五福飮·七福飮·左歸飮·右歸飮·四物湯之類是也然伐下者必枯其上滋苗者必灌其根所以凡治上虛者猶當以兼補氣血爲最如大補元煎·十全大補湯及諸補陰補陽等劑俱當酌宜用之
一眩運症凡有如前論首條所載病源者當各因其證求而治之其或有火者宜兼淸火有痰者宜兼淸痰有氣者宜兼順氣亦在乎因機應變然無不當以治虛爲先而兼治爲佐也
一古法之治眩運亦有當察者丹溪曰濕痰者多宜二陳湯火者加酒芩挾氣虛者相火也治痰爲先挾氣藥·降火如東垣半夏白朮天麻湯之類眩運不可當者以大黃酒炒爲末茶湯調下火動其痰用二陳加黃芩·蒼朮·羌活散風行濕附錄曰有早起眩運須臾自定日以爲常者正元散下黑錫丹傷濕頭運腎著湯加川芎名除濕湯有痰靑州白丸子
愚謂古法之治眩運如半夏白朮天麻湯治脾痰也二陳湯加黃芩治熱痰也靑州白丸子治風痰·寒痰也腎著湯治濕痰也此外如大黃末之治眩運不可當惟痰火之壅者宜之黑錫丹之重墜惟氣實於上者宜之第恐眩運一症實痰·實火者無幾而亦非上盛之病此古方之有宜否用者不可不審
述古
劉宗厚云眩運一症人皆稱爲上盛下虛所致而不明言其所以然之故蓋所謂虛者血與氣也所謂實者痰涎·風火也原病之由有氣虛者乃淸氣不能上升或汗多亡陽而致當升陽補氣有血虛者乃因亡血過多陽無所附而然當益陰補血此皆不足之證也有因痰涎鬱遏者宜開痰導鬱重則吐下有因風火所動者宜淸上降火若因外感而得者此皆有餘之證也世有所謂氣不歸元而用丹藥鎭墜·沈香降氣之法蓋香竄散氣丹藥助火其不歸之氣豈能因此而復耶內經所謂治病必求其本氣之不歸求其本而用藥則善矣
吐法新按
先君壽峰公少壯時頗好酒因致酒病自四旬之外遂絶戒不飮後至七旬因除夜之樂飮一小杯而次早眩暈不能起先君素善吐法有記在痰飮門因吐去淸痰而眩暈頓愈原其所由則一杯之酒何遽爲痰不過以惡酒之臟而忽被酒氣則眞陰淸氣爲之淆亂而然吐去痰飮酒氣可除吐能升氣淸陽可復此非治痰而實以治亂耳故志此以見其義
眩運論列方
五福飮新方補陣
七福飮新方補陣
四君子湯補陣
四物湯補陣
左歸飮新方補陣
五君子煎新方熱陣
腎著湯熱陣
右歸飮新方補陣
十全大補湯補陣
二陳湯和陣
歸脾湯補陣
補中益氣湯補陣
正元散熱陣
聖朮煎新方熱陣
大補元煎新方補陣
靑州白丸子和陣
黑錫丹熱陣
半夏白朮天麻湯和陣
論外備用方
蔘附湯補陣
朮附湯補陣
益氣補腎湯補陣氣虛
玉液湯和陣痰運
祛痰丸和陣風痰
苓桂朮甘湯和陣虛痰運
養正丹熱陣痰涎上盛
芎朮湯熱陣寒濕眩運
景岳全書卷之十八理集雜證謨
怔忡驚恐
經義
平人氣象論曰胃之大絡名曰虛里貫鬲絡肺出於左乳下其動應衣脈宗氣也詳前脾胃門
陰陽應象大論曰心在志爲喜肝在志爲怒脾在志爲思肺在志爲憂腎在志爲恐
金匱眞言論曰東方色靑入通於肝其病發驚駭
脈解篇曰陽明所謂甚則厥惡人與火聞木音則惕然而驚者陽氣與陰氣相薄水火相惡故惕然而驚也
擧痛論曰驚則氣亂驚則心無所倚神無所歸慮無所定故氣亂矣
六元正紀大論曰少陰所至爲驚惑·惡寒·戰慄·譫妄少陽所至爲驚躁·瞀昧·暴病
五常政大論曰委和之紀其發驚駭
至眞要大論曰少陽之復大熱將至驚·瘈·咳·衄心熱煩躁陽明之復淸氣大擧甚則入肝驚駭·筋攣諸病胕腫疼酸驚駭皆屬於火
陰陽別論曰二陽一陰發病主驚駭·背痛
大奇論曰肝脈騖暴有所驚駭二陰急爲癎厥二陽急爲驚脈至如數使人暴驚三四日自已
陰陽應象大論曰腎在志爲恐恐傷腎思勝恐
臟氣法時論曰肝虛則目䀮䀮無所見耳無所聞善恐如人將捕之
擧痛論曰恐則氣下恐則精却却則上焦閉閉則氣還還則下焦脹故氣不行矣
本神篇曰恐懼者神蕩憚而不收心怵惕思慮則傷神神傷則恐懼自失破䐃脫肉毛悴色夭死於冬恐懼而不解則傷精精傷則骨痠·痿·厥精時自下
邪氣臟腑病形篇曰愁憂恐懼則傷心
壽天剛柔篇曰憂恐忿怒傷氣
本神篇曰肝氣虛則恐實則怒
調經論曰神有餘則笑不休神不足則悲血有餘則怒不足則恐
論怔忡
怔忡之病心胸築築振動惶惶惕惕無時得寧者是也然古無是名其在內經則曰胃之大絡名曰虛里出於左乳下其動應衣宗氣泄也在越人·仲景則有動氣在上下左右之辨云諸動氣皆不可汗下也凡此者卽皆怔忡之類此症惟陰虛勞損之人乃有之蓋陰虛於下則宗氣無根而氣不歸源所以在上則浮撼於胸臆在下則振動於臍旁虛微者動亦微虛甚者動亦甚凡患此者速宜節慾·節勞切戒酒色凡治此者速宜養氣·養精滋培根本若或誤認爲痰火而妄施淸利則速其危矣外傷寒門論下條附有動氣辨宜參證之
論驚恐
驚有二症有因病而驚者有因驚而病者如東方色靑入通於肝其病發驚駭及傷寒陽明證聞木音則惕然而驚之類此則或因歲火之盛或因歲木之衰或因風熱之相搏或因金木之相制是當察客邪以兼治其標若因驚而病者如驚則氣亂而心無所倚神無所歸慮無所定之類此必於聞見奪氣而得之是宜安養心神滋培肝膽當以專扶元氣爲主治此固二者之辨然總之主氣强者不易驚而易驚者必肝膽之不足者也故雖有客邪亦當知先本後標之義又如驚則氣亂恐則氣下驚·恐雖若同類而不知恐之傷人尤甚於驚何也蓋驚出於暫而暫者卽可復恐積於漸而漸者不可解甚至心怯而神傷精却則陰痿日消月縮不亡不已此非大勇·大斷者必不能拔去其病根徒資藥力不易及也予嘗治暴驚者十愈其八九治恐懼者十不得其一二
論治共三條
凡治怔忡·驚恐者雖有心脾·肝腎之分然陽統乎陰心本乎腎所以上不寧者未有不由乎下心氣虛者未有不因乎精此心·肝·脾·腎之氣名雖有異而治有不可離者亦以精·氣互根之宜然而君·相相資之全力也然或宜先氣而後精或宜先精而後氣或兼熱者之宜淸或兼寒者之宜煖此又當因其病情而酌用之故用方者宜圓不宜鑿也
一心脾血氣本虛而或爲怔忡或爲驚恐或偶以大驚·猝恐而致神志昏亂者俱宜七福飮甚者大補元煎命門水虧眞陰不足而怔忡不已者左歸飮命門火虧眞陽不足而怔忡者右歸飮三陰精血虧損陰中之陽不足而爲怔忡·驚恐者大營煎或理陰煎若水虧火盛煩躁·熱渴而怔忡·驚悸不寧者二陰煎或加減一陰煎若思鬱過度耗傷心血而爲怔忡·驚悸者逍遙飮或益營湯若寒痰停蓄心下而怔忡者薑朮湯
一心虛血少神志不寧而驚悸者養心湯或寧志丸或十四友丸若因驚失志而心神不寧者寧志膏或遠志丸心血不足肝火不淸血熱多驚者朱砂安神丸心神虛怯微兼痰火而驚悸者八物定志丸心氣鬱滯多痰而驚者加味四七湯痰迷心竅驚悸者溫膽湯或茯苓飮子甚者朱砂消痰飮風熱生痰上承心膈而驚悸者簡易濟衆方若大恐·大懼以致損傷心·脾·腎氣而神消精却飮食日減者必用七福飮·理陰煎或大營煎或大補元煎之類酌宜治之然必宜洗心滌慮盡釋病根則庶可保全也
怔忡論列方
七福飮新方補陣
大營煎新方補陣
大補元煎新方補陣
左歸飮新方補陣
右歸飮新方補陣
加減一陰煎新方補陣
寧志丸補陣
遠志丸補陣
八物定志丸補陣
寧志膏補陣
養心湯補陣
朱砂安神丸寒陣
益營湯補陣
溫膽湯和陣
朱砂消痰飮和陣
理陰煎新方熱陣
二陰煎新方補陣
加味四七湯和陣
逍遙飮新方因陣
薑朮湯熱陣
簡要濟衆方和陣
十四友丸補陣
茯苓飮子和陣
論外備用方
歸脾湯補陣
人蔘丸補陣固精安神
人蔘養營湯補陣
開心散補陣
定志丸補陣通心氣
秘傳酸棗仁湯補陣補心氣
心腎丸補陣心腎俱虛
歸神丹和陣風痰虛驚
加味四君子湯補陣補脾肺
酸棗仁湯補陣淸心養心
遠志飮子補陣溫補心氣
平補鎭心丹補陣鎭心養心
天王補心丹補陣除驚悸
十味溫膽湯和陣心虛遺精
龍腦鷄蘇丸和陣虛火煩熱
不寐
經義
邪客篇帝曰夫邪氣之客人也或令人目不瞑不臥出者何氣使然伯高曰五穀入於胃也其糟粕·津液·宗氣分爲三隧故宗氣積於胸中出於喉嚨以貫心脈而行呼吸焉營氣者泌其津液注之於脈化以爲血以榮四末內注五臟六腑以應刻數焉衛氣者出其悍氣之慓疾而先行於四末分肉·皮膚之間而不休者也晝行於陽夜行於陰常從足少陰之分間行於五臟六腑今厥氣客於五臟六腑則衛氣獨衛其外行於陽不得入於陰行於陽則陽氣盛陽氣盛則陽蹻陷不得入於陰陰虛故目不瞑帝曰善治之奈何伯高曰補其不足瀉其有餘調其虛實以通其道而去其邪飮以半夏湯一劑陰陽已調其臥立至
大惑論帝曰病不得臥者何氣使然岐伯曰衛氣不得入於陰常留於陽留於陽則陽氣滿陽氣滿則陽蹻盛不得入於陰則陰氣虛故目下瞑矣帝曰病目而不得視者何氣使然岐伯曰衛氣留於陰不得行於陽留於陰則陰氣盛陰氣盛則陰蹻滿不得入於陽則陽氣虛故目閉矣帝曰人之多臥者何氣使然岐伯曰此人腸胃大而皮膚濕而分肉不解焉腸胃大則衛氣留久皮膚濕則分肉不解其行遲夫衛氣者書日常行於陽夜行於陰故陽氣盡則臥陰氣盡則寤故腸胃大則衛氣行留久皮膚濕分肉不解則行遲留於陰也久其氣不淸則欲暝故多臥矣其腸胃小皮膚滑以緩分肉解利衛氣之留於陽也久故少瞑焉帝曰其非常經也卒然多臥者何氣使然岐伯曰邪氣留於上焦上焦閉而不通已食若飮湯衛氣留久於陰而不行故卒然多臥焉帝曰善治此諸邪奈何岐伯曰先其臟腑誅其小過後調其氣盛者瀉之虛者補之必先明知其形志之苦樂定乃取之
口問篇帝曰人之欠者何氣使然岐伯曰衛氣晝日行於陽夜半則行於陰陰者主夜夜者臥陽者主上陰者主下故陰氣積於下陽氣未盡陽引而上陰引而下陰陽相引故數欠陽氣盡陰氣盛則目暝陰氣盡而陽氣盛則寤矣瀉足少陰補足太陽
寒熱病篇曰陰蹻·陽蹻陰陽相交陽入陰陰出陽交於目銳眥陽氣盛則瞋目陰氣盛則瞑目
衛氣行篇曰平旦陰盡陽氣出於目目張則氣上行於頭夜行於陰則復合於目故爲一周
營衛生會篇曰夜半爲陰隴夜半後而爲陰衰平旦陰盡而陽受氣矣日中爲陽隴日西而陽衰日入陽盡而陰受氣矣夜半而大會萬民皆臥命曰合陰平旦陰盡而陽受氣如是無已與天地同紀帝曰老人之不夜瞑者何氣使然少壯之人不晝瞑者何氣使然岐伯曰壯者之氣血盛則肌肉滑氣道通營衛之行不失其常故晝精而夜瞑老者之氣血衰其肌肉枯氣道澁五臟之氣相搏其營氣衰少而衛氣內伐故晝不精夜不瞑
水熱穴論曰故水病下爲胕腫大腹上爲喘呼不得臥者標本俱病
評熱病論曰不能正偃者胃中不和也正偃則咳甚上迫肺也諸水病者故不得臥臥則驚驚則咳甚也
太陰陽明論曰犯賊風虛邪者陽受之飮食不節起居不時者陰受之陽受之則入六腑陰受之則入五臟入六腑則身熱·不時臥上爲喘呼入五臟則䐜滿閉塞下爲飱泄久爲腸澼
逆調論曰不得臥而息有音者是陽明之逆也足三陽者下行今逆而上行故息有音也陽明者胃脈也胃者六腑之海其氣亦下行陽明逆不得從其道故不得臥也下經曰胃不和則臥不安此之謂也夫不得臥臥則喘者是水氣之客也夫水者循津液而流也腎者水臟主津液主臥與喘也
病能論篇曰人之不得偃臥者何也岐伯曰肺者臟之蓋也肺氣盛則脈大脈大則不得偃臥
論證共三條
不寐症雖病有不一然惟知邪正二字則盡之矣蓋寐本乎陰神其主也神安則寐神不安則不寐其所以不安者一由邪氣之擾一由營氣之不足耳有邪者多實證無邪者皆虛證凡如傷寒·傷風·瘧疾之不寐者此皆外邪深入之擾也如痰·如火如寒氣·水氣如飮食·忿怒之不寐者此皆內邪滯逆之擾也舍此之外則凡思慮·勞倦驚恐·憂疑及別無所累而常多不寐者總屬其陰精血之不足陰陽不交而神有不安其室耳知此二者則知所以治此矣
一飮濃茶則不寐心有事亦不寐者以心氣之被伐也蓋心藏神爲陽氣之宅也衛主氣司陽氣之化也凡衛氣入陰則靜靜則寐正以陽有所歸故神安而寐也而濃茶以陰寒之性大制元陽陽爲陰抑則神索不安是以不寐也又心爲事擾則神動神動則不靜是以不寐也故欲求寐者當養陰中之陽及去靜中之動則得之矣
一凡治病者服藥卽得寐此得效之徵也正以邪居神室臥必不寧若藥已對症則一匕入咽群邪頓退盜賊甫去民卽得安此其治亂之機判於頃刻藥之效否卽此可知其有誤治妄投者反以從亂反以助虛必致煩悶·懊惱更增不快知者見幾當以此預知之矣
論治共二條
一無邪而不寐者必營氣之不足也營主血血虛則無以養心心虛則神不守舍故或爲驚惕或爲恐畏或若有所繫戀或無因而偏多妄思以致終夜不寐及忽寐·忽醒而爲神魂不安等症皆宜以養營·養氣爲主治若思慮·勞倦傷心脾以致氣虛精陷而爲怔忡·驚悸·不寐者宜壽脾煎或歸脾湯若七情內傷血氣耗損或恐畏傷腎或驚懼傷膽神以精虧而無依無寐者宜五福飮·七福飮或三陰煎·五君子煎擇而用之若營衛俱傷血氣大壞神魂無主而晝夜不寐者必用大補元煎加減治之若勞倦傷心脾中氣不足淸陽不升外感不解而寒熱不寐者補中益氣湯若思慮過度心虛不寐而微兼煩熱者養心湯或酸棗仁湯若焦思過度耗心血動心火而煩熱·乾渴·不寐者天王補心丹若心虛火盛煩亂·內熱而怔忡·不寐者安神丸若精血虛耗兼痰氣內蓄而怔忡·夜臥不安者秘傳酸棗仁湯痰盛者十味溫膽湯凡人以勞倦·思慮太過者必致血液耗亡神魂無主所以不寐卽有微痰·微火皆不必顧只宜培養氣血血氣復則諸症自退若兼顧而雜治之則十暴一寒病必難愈漸至元神俱竭而不可救者有矣予治周公不寐醫按附後三消門
一有邪而不寐者去其邪而神自安也故凡治風寒之邪必宜散如諸柴胡飮及麻黃·桂枝·紫蘇·乾葛之類是也火熱之邪必宜凉如竹葉石膏湯及芩連·梔檗之屬是也痰飮之邪宜化痰如溫膽湯·六安煎·導痰湯·滾痰丸之屬是也飮食之邪宜消滯如大和中飮·平胃散之屬是也水濕之邪宜分利如五苓散·五皮散或加減金匱腎氣丸之屬是也氣逆之邪宜行氣如排氣飮·四磨飮之屬是也陰寒之邪宜溫中如理陰煎·理中湯之屬是也諸如此類亦略擧大槪未悉其詳仍當於各門求法治之
述古
徐東皐曰痰火擾亂心神不寧思慮過傷火熾痰鬱而致不眠者多矣有因腎水不足眞陰不升而心陽獨亢者亦不得眠有脾倦火鬱不得疎散每至五更隨氣上升而發躁便不成寐此宜用快脾解鬱·淸痰降火之法也有體氣素盛偶爲痰火所致不得眠者宜先用滾痰丸次用安神丸·淸心·凉膈之類有體素弱或因過勞或因病後此爲不足宜用養血安神之類凡病後及婦人産後不得眠者此皆血氣虛而心脾二臟不足雖有痰火亦不宜過於攻治仍當以補養爲君或佐以淸痰降火之藥其不因病後而不寐者雖以痰火處治亦必佐以養血補虛之藥方爲當也
不寐論列方
半夏湯和陣
三陰煎新方補陣
補中益氣湯補陣
五福飮新方補陣
七福飮新方補陣
天王補心丹補陣
歸脾湯補陣
壽脾煎新方熱陣
金匱腎氣丸補陣
理中湯熱陣
理陰煎新方熱陣
十味溫膽湯和陣
養心湯補陣
排氣飮新方和陣
竹葉石膏湯寒陣
安神丸寒陣
四磨飮和陣
五君子煎新方熱陣
六安煎新方和陣
溫膽湯和陣
大和中飮新方和陣
平胃散和陣
導痰湯和陣
酸棗仁湯補陣
五苓散和陣
滾痰丸攻陣
秘傳酸棗仁湯補陣
五皮散和陣
大補元煎新方補陣
論外備用方
遠志湯補陣虛煩
益營湯補陣心血耗傷
茯苓補心湯補陣多煩
聖愈湯補陣血虛
酸棗仁湯補陣虛熱
琥珀多寐丸補陣淸心養神
三消乾渴
經義
陰陽別論曰二陽之病發於心脾其傳爲風消二陽結謂之消
氣厥論曰心移寒於肺肺消肺消者飮一溲二死不治心移熱於肺傳爲鬲消
五變篇曰五臟皆柔弱者善病消癉
本臟篇曰五臟脆者皆善病消癉易傷
師傳篇曰中熱·消癉則便寒胃中熱則消穀令人懸心·善飢胃中熱腸中寒則疾飢小腹痛脹
脈要精微論曰癉成爲消中
玉機眞臟論曰肝傳之脾病名曰脾風發癉腹中熱煩心出黃
通評虛實論曰凡治消癉·仆擊偏枯·痿厥氣滿發逆肥貴人則高梁之疾也帝曰消癉虛實何如岐伯曰脈實大病久可治脈懸小堅病久不可治
邪氣臟腑病形篇曰心脈·肺脈·肝脈·脾脈·腎脈微小皆爲消癉
腹中論帝曰夫子數言熱中不可服高梁·芳草·石藥石藥發瘨芳草發狂夫熱中·消中者皆富貴人也今禁高梁是不合其心禁芳草石藥是病不愈願聞其說岐伯曰夫芳草之氣美石藥之氣悍二者其氣急疾堅勁故非緩心和人不可以服此二者夫熱氣慓悍藥氣亦然二者相遇內恐傷脾脾者土也而惡木服此藥者至甲乙日更論
奇病論帝曰有病口甘者病名爲何何以得之岐伯曰此五氣之溢也名曰脾癉夫五味入口藏於胃脾爲之行其精氣津液在脾故令人口甘也此肥美之所發也肥者令人內熱甘者令人中滿故其氣上溢轉爲消渴治之以蘭除陳氣也
五邪篇曰邪在脾胃則病肌肉痛陽氣有餘陰氣不足則熱中善飢
論證共二條
三消之病三焦受病也上消者渴證也大渴引飮隨飮隨渴以上焦之津液枯涸古云其病在肺而不知心脾·陽明之火皆能熏炙而然故又謂之膈消也中消者中焦病也多食善飢不爲肌肉而日加削瘦其病在脾胃又謂之消中也下消者下焦病也小便黃赤爲淋·爲濁如膏·如脂面黑·耳焦日漸消瘦其病在腎故又名腎消也此三消者古人悉認爲火證然有實火者以邪熱有餘也有虛火者以眞陰不足也使治消症而不辨虛實則未有不誤者矣
一消症有陰陽尤不可不察如多渴者曰消渴善飢者曰消穀小便淋濁如膏者曰腎消凡此者多由於火火甚則陰虛是皆陽消之證也至於陰消之義則未有知之者蓋消者消爍也亦消耗也凡陰陽血氣之屬日見消敗者皆謂之消故不可盡以火證爲言何以見之如氣厥論曰心移寒於肺爲肺消飮一溲二死不治此正以元氣之衰而金寒水冷故水不化氣而氣悉化水豈非陽虛之陰證乎又如邪氣臟腑病形篇言五臟之脈細小者皆爲消癉豈以微小之脈而爲有餘之陽證乎此內經陰消之義固已顯然言之而但人所未察耳故凡治三消症者必當察其脈氣·病氣·形氣但見本元虧竭及假火等證必當速救根本以資化源若但知爲火而專務淸理未有不陰陽俱敗者矣
論治共五條
凡治消之法最當先辨虛實若察其脈症果爲實火致耗津液者但去其火則津液自生而消渴自止若由眞水不足則悉屬陰虛無論上中下急宜治腎必使陰氣漸充精血漸復則病必自愈若但知淸火則陰無以生而日見消敗益以困矣
一上消善渴中消善飢雖曰上消屬肺中消屬胃然總之火在中上二焦者亦無非胃火上炎而然但當微爲分別以治之若二焦果由實火則皆宜白虎湯主之若渴多飢少病多在肺者宜人蔘白虎湯主之若水虧於下火炎於上有不得不淸者宜玉女煎或加減一陰煎之類主之一云上焦渴是心火刑金所致宜降火淸金以蘭香葉·白葵花·黃檗·知母少加升麻以引淸氣上升而渴自止此說亦可酌用
一中消火證以善飢而瘦古法直以調胃承氣湯及三黃丸之類主之然旣以善飢其無停積可知旣無停積則止宜淸火豈堪攻擊非有乾結不通等症而用此二劑恐非所宜若其果屬胃火別無虛證則三補丸·玉泉散·白虎湯及抽薪飮之類皆可擇而用也
一下消症小便淋濁如膏·如油或加煩躁·耳焦此腎水虧竭之證古法用六味地黃丸之類主之固其宜矣然以余觀之則亦當辨其寒熱·滑澁分而治之庶乎盡善若淋濁如膏兼熱病而有火者宜補而兼淸以加減一陰煎或補陰丸·大補陰丸或六味地黃丸加黃檗·知母之類主之若下消而兼澁者宜補·宜利以六味地黃丸之類主之若下焦淋濁而全無火者乃氣不攝精而然但宜壯水養氣以左歸飮·大補元煎之類主之若火衰不能化氣氣虛不能化液者猶當以右歸飮·右歸丸·八味地黃丸之類主之若下焦無火而兼滑者當以固腎補陰爲主宜秘元煎·固陰煎及苓朮兎絲丸之類主之
一三消證古人以上焦屬肺中焦屬胃下焦屬腎而多從火治是固然矣然以余論之則三焦之火多有病本於腎而無不由乎命門者夫命門爲水火之腑凡水虧證固能爲消·爲渴而火虧證亦能爲消·爲渴者何也蓋水不濟火則火不歸原故有火遊於肺而爲上消者有火遊於胃而爲中消者有火爍陰精而爲下消者是皆眞陰不足水虧於下之消症也又有陽不化氣則水精不布水不得火則有降無升所以直入膀胱而飮一溲二以致泉源不滋天壤枯涸者是皆眞陽不足火虧於下之消症也陰虛之消治宜壯水固有言之者矣陽虛之消謂宜補火則人必不信不知釜底加薪氤氳徹頂槁禾得雨生意歸巓此無他皆陽氣之使然也亦生殺之微權也余因消症多虛難堪剝削若不求其斲喪之因而再伐生氣則消者愈消無從復矣故再筆於此用以告夫明者
述古共六條
巢氏病源曰夫消渴者渴不止小便多者是也由少年服五石諸丸散積經年歲石氣結於腎中使人下焦虛熱及至年衰血氣減少不能復制於石石勢獨盛則腎爲之燥故上爲飮水下爲小便不禁也其病變多發癰疽此因熱氣留於經絡血澁不行故成癰膿
陳無擇曰消渴屬心故煩心致心火散漫渴而引飮諸脈軟散皆氣實血虛也消中屬脾癉熱成則爲消中消中復有三有因寒中陰勝陽鬱久必爲熱中經云脈洪大陰不足陽有餘則爲熱中多食數溺爲消中陰狂興盛不交精泄則爲强中病至强中不亦危矣消腎屬腎壯盛之時不禁而縱慾房勞年長腎衰多服金石眞氣旣喪口乾·精溢自泄不飮而利經云不渴而小便自利名曰腎消亦曰內消
潔古老人曰能食·能渴者白虎加人蔘湯不能食而渴者錢氏白朮散倍加乾葛治之上中旣平不復傳下消矣前人用藥厥有旨哉
東垣曰高消者舌上赤裂大渴引飮逆調論云心移熱於肺傳爲膈消者是也以白虎加人蔘湯治之中消者善食而瘦自汗大便硬小便數叔和所謂口乾飮水多食飢虛癉成消中是也以調胃承氣湯·三黃丸治之下消者煩躁引飮耳輪焦溺如膏所謂焦煩水易虧此腎消也以六味地黃丸治之總錄所謂未傳能食者必發癰疽·背瘡不能食者必傳中滿·鼓脹皆謂不治之證
丹溪曰消渴宜養肺·降火·生血爲主三消者多屬不生津液宜四物湯爲主上消者本方加五味子·人蔘·麥門冬·天花粉煎入生藕汁·生地黃汁·人乳飮酒人加生葛汁中消者本方加知母·石膏·滑石以降胃火下消者本方加黃檗·知母·熟地黃·五味子之類以滋腎水當飮澡絲湯代茶天花粉消渴神藥也三焦皆禁用半夏血虛亦忌用口乾咽燥大便難者亦不宜用汗多者不可用不已必用薑鹽制之
徐東皐曰消渴雖有數者之不同其爲病之肇端則皆膏粱肥甘之變酒色勞傷之過皆富貴人病之而貧賤者鮮有也凡初覺燥渴便當淸心寡慾薄滋味減思慮則治可廖若有一毫不謹總有名醫·良劑必不能有生矣
下消不寐新按
省中周公者山左人也年逾四旬因案牘積勞致成羸疾神困食減時多恐懼自冬春達夏通宵不寐者凡半年有餘而上焦無渴不嗜湯水或有少飮則沃而不行然每夜必去溺二三升莫知其所從來且半皆如膏濁液尫羸至極自分必死及予診之察其脈猶帶緩肉亦未脫知其胃氣尙存慰以無慮乃用歸脾湯去木香及大補元煎之屬一以養陽一以養陰出入間用至三百餘劑計人蔘二十斤乃得全愈此神消於上精消於下之症也可見消有陰陽不得盡言爲火姑紀此一按以爲治消·治不寐者之鑑
三消論列方
白虎湯寒陣
玉女煎新方寒陣
玉泉散新方寒陣
四物湯補陣
歸脾湯補陣
秘元煎新方固陣
固陰煎新方固陣
抽薪飮新方寒陣
補陰丸寒陣
左歸飮新方補陣
右歸飮新方補陣
右歸丸新方補陣
六味丸補陣
八味丸補陣
三補丸寒陣
三黃丸攻陣
大補元煎新方補陣
大補陰丸寒陣
人蔘白虎湯寒陣
加減一陰煎新方補陣
錢氏白朮散小兒
苓朮免絲丸新方固陣
調胃承氣湯攻陣
論外備用方
玉泉丸寒陣熱渴
益元散寒陣
龍腦鷄蘇散和陣虛火煩渴
生脈散補陣
火府丹寒陣消渴
麥門冬飮子寒陣膈消渴
鹿茸丸補陣腎虛消渴
小建中湯補陣燥渴
人蔘養營湯補陣
天花丸和陣消渴
五味子湯補陣陰虛渴
人蔘固本丸補陣陰虛渴
天花散寒陣
地骨皮散寒陣壯熱渴
天王補心丹補陣乾渴
醍醐膏和陣消渴
加減八味丸補陣
益陰腎氣丸補陣陰虛渴
茯苓澤瀉湯熱陣反胃消渴
景岳全書卷之十九明集雜證謨
咳嗽
經義
咳論黃帝間曰肺之令人咳何也岐伯對曰五臟六腑皆令人咳非獨肺也帝曰願聞其狀岐伯曰皮毛者肺之合也皮毛先受邪氣邪氣以從其合也其寒飮食人胃從肺脈上至於肺則肺寒肺寒則外內合邪因而客之則爲肺咳五臟各以其時受病非其時各傳以與之人與天地相參故五臟各以治時感於寒則受病微則爲咳甚則爲泄·爲痛承秋則肺先受邪承春則肝先受之承夏則心先受之承至陰則脾先受之承冬則腎先受之肺咳之狀咳而喘息有音甚則唾血心咳之狀咳則心痛喉中介介如梗狀甚則咽腫喉痺肝咳之狀咳則兩脇下痛甚則不可以轉轉則兩胠下滿脾咳之狀咳則右脇下痛陰陰引肩背甚則不可以動動則咳劇腎咳之狀咳則腰背相引而痛甚則咳涎帝曰六腑之咳奈何安所受病岐伯曰五臟之久咳乃移於六腑脾咳不已則胃受之胃咳之狀咳而嘔嘔甚則長蟲出肝咳不已則膽受之膽咳之狀咳嘔膽汁肺咳不已則大腸受之大腸咳狀咳而遺矢心咳不已則小腸受之小腸咳狀咳而失氣氣與咳俱失腎咳不已則膀胱受之膀胱咳狀咳而遺溺久咳不已則三焦受之三焦咳狀咳而腹滿不欲食飮此皆聚於胃關於肺使人多涕唾而面浮腫氣逆也帝曰治之奈何岐伯曰治臟者治其兪治腑者治其合浮腫者治其經帝曰善
生氣通天論曰秋傷於濕上逆而咳
陰陽應象大論曰秋傷於濕冬生咳嗽
示從容論曰咳嗽煩冤者是腎氣之逆也喘咳者是水氣幷陽明也
脈解篇曰少陰所謂嘔·咳·上氣·喘者陰氣在下陽氣在上諸陽氣浮無所依從故嘔·咳·上氣·喘也
陰陽別論曰一陽發病少氣·善咳·善泄
五臟生成篇曰咳嗽上氣厥在胸中過在手陽明·太陰
玉機眞臟論曰秋脈不及則令人喘呼吸少氣而咳上氣見血下聞病音
刺禁論曰刺中肺三日死其動爲咳
評熱病論曰勞風法在肺下詳後論證條中
氣交變大論凡歲火太過歲金太過歲水太過歲木不及等年俱有咳症
五常政大論凡審平之紀從革之紀堅成之紀少陽司天等年俱有咳症
至眞要大論凡少陰司天太陰司天少陽司天陽明司天陽明之勝少陰之復太陰之復少陽之復陽明之復厥陰司天客勝少陽司天主勝太陽司天客勝等年俱有咳症
五邪篇曰邪在肺則病皮膚痛寒熱上氣喘汗出咳動肩背
繆刺論曰邪客於足少陽之絡令人脇痛不得息咳而汗出
論證共四條
咳嗽一症竊見諸家立論太繁皆不得其要多致後人臨症莫知所從所以治難得效以余觀之則咳嗽之要止惟二證何爲二證一曰外感一曰內傷而盡之矣夫外感之咳必由皮毛而入蓋皮毛爲肺之合而凡外邪襲之則必先入於肺久而不愈則必自肺而傳於五臟也內傷之嗽必起於陰分蓋肺屬燥金爲水之母陰損於下則陽孤於上水涸金枯肺苦於燥肺躁則癢癢則咳不能已也總之咳症雖多無非肺病而肺之爲病亦無非此二者而已但於二者之中當辨陰陽當分虛實耳蓋外感之咳陽邪也陽邪自外而入故治宜辛溫邪得溫而自散也內傷之咳陰病也陰氣受傷於內故治宜甘平養陰陰氣復而嗽自愈也然外感之邪多有餘若實中有虛則宜兼補以散之內傷之病多不足若虛中挾實亦當兼淸以潤之大都咳嗽之因無出於此於此求之自得其本得其本則治之無不應手又何有巢氏之十咳症陳氏之三因症徒致亂人心目而不得其際也留心者其熟味此意
一經云肺之令人咳又曰五臟六腑皆令人咳非獨肺也又曰皮毛先受邪氣邪氣以從其合也又曰五臟各以其時受病非其時各傳以與之然則五臟之咳由肺所傳則肺爲主臟而五臟其兼者也故五臟六腑各有其症正以辨其兼症耳旣有兼症則亦當有兼治雖有兼治然無非以肺爲主也是固然矣然愚則猶有說焉則謂外感之咳與內傷之咳其所本不同而所治亦異蓋外感之咳其來在肺故必由肺以及臟此肺爲本而臟爲標也內傷之咳先因傷臟故必由臟以及肺此臟爲本而肺爲標也凡治內傷者使不知治臟而單治肺則眞陰何由以復陰不復則咳終不愈治外感者使不知治陽而妄治陰則邪氣何由以解邪不解則嗽終不寧經曰治病必求其本何今人之不能察也
一勞風證內經評熱病論曰勞風法在肺下其爲病使人强上·冥視唾出若涕惡風而振寒此爲勞風之病巨陽引精者三日中年者五日不精者七日咳出靑黃涕其狀如膿大如彈丸從口中若鼻中出不出則傷肺傷肺則死矣
賓按此勞風之症卽勞力傷風症也蓋人之勞者必毛竅開而汗液泄所以風邪易入凡今人之患傷風者多有此症故輕者惟三四日重者五七日必咳出濁痰如涕而愈者此卽勞風之屬也但以外感之法治之自無不愈其有勞之甚者或內搖其精或外勞其形勞傷旣甚精血必虧故邪不能散而痰不能出此卽勞損乾嗽之類也所以多不可治
一外感有嗽內傷亦有嗽此一實一虛治當有辨也蓋外感之嗽必因偶受風寒故或爲寒熱或爲氣急或爲鼻塞聲重頭痛吐痰邪輕者脈亦和緩邪甚者脈或弦洪微數但其素無積勞虛損等證而陡病咳嗽者卽外感證也若內傷之嗽則其病來有漸或因酒色或因勞傷必先有微嗽而日漸以甚其症則或爲夜熱潮熱或爲形容瘦減或兩顴常赤或氣短喉乾其脈輕者亦必微數重者必細數弦緊蓋外感之嗽其來暴內傷之嗽其來徐外感之嗽因於寒邪內傷之嗽因於陰虛外感之嗽可溫·可散其治易內傷之嗽宜補·宜和其治難此固其辨也然或其脈症素弱而忽病外感者有之或其形體素强而病致內傷者亦有之此中疑似但於病因·脈色中細加權察自有聲應可證若或認之不眞而互謬其治則吉凶攸係不淺也最宜愼之
外感嗽證治共五條
一外感之嗽無論四時必皆因於寒邪蓋寒隨時氣入客肺中所以致嗽但治以辛溫其邪自散惟六安煎加生薑爲最妙凡屬外感悉宜先以此湯加減主之若肺脘燥澁痰氣不利或年老血衰咳嗽費力者於本方加當歸二三錢若寒氣太盛或中寒肺氣不溫邪不能解者於此方加細辛七八分或一錢若冬月寒盛氣閉邪不易散者卽麻黃·桂枝俱可加用或用小靑龍湯若傷風見寒或傷寒見風而往來寒熱咳嗽不止者宜柴陳煎主之若寒邪不甚痰氣不多者但以二陳湯加減主之則無有不愈
一外感之嗽凡屬陰虛少血或脾肺虛寒之輩則最易感邪但察其脈體稍弱胸膈無滯或腎氣不足水泛爲痰或心嘈嘔惡飢不欲食或年及中衰血氣漸弱而咳嗽不能愈者悉宜金水六君煎加減主之足稱神劑若兼陽分氣虛而脈微·神困懶言·多汗者必加人蔘勿疑也若但以脾胃土虛不能生金而邪不能解宜六君子湯以補脾肺或脾虛不能制水泛而爲痰宜理中湯或理陰煎·八味丸之類以補土母皆良法也
一外感咳嗽而兼火者必有內熱喜冷脈滑等證亦但以二陳·六安等湯酌加凉藥佐之熱微者可加黃芩一二錢熱甚者再加知母·梔子之屬若火在陽明而兼頭痛·熱渴者惟加石膏爲宜
一外感之證春多升浮之氣治宜兼降如澤瀉·前胡·海石·栝蔞之屬是也夏多炎熱之氣治宜兼凉如芩·連·知·檗之屬是也秋多陰濕之氣治宜兼燥如蒼朮·白朮·乾薑·細辛之屬是也冬多風寒之氣治宜兼散如防風·紫蘇·桂枝·麻黃之屬是也經言歲氣天和卽此之類然時氣固不可不知而病氣尤不可不察若當其時而非其病及時證有不相合者又當舍時從證也至於各臟之氣症有兼見者又當隨宜兼治故不可任膠柱之見
一咳嗽凡遇秋冬卽發者此寒包熱也但解其寒其熱自散宜六安煎·二陳湯·金水六君煎三方察其虛實·壯老隨宜用之如果內熱甚者不妨佐以黃芩·知母之類
內傷嗽證治共七條
一凡內傷之嗽必皆本於陰分何爲陰分五臟之精氣是也然五臟皆有精氣而又惟腎爲元精之本肺爲元氣之主故五臟之氣分受傷則病必自上而下由肺·由脾以及於腎五臟之精分受傷則病必自下而上由腎·由脾以極於肺肺腎俱病則他臟不免矣所以勞損之嗽最爲難治正以其病在根本而不易爲力也病在根本尙堪治不求本乎故欲治上者不在乎上而在乎下欲治下者不在乎下而在乎上知氣中有精精中有氣斯可以言虛勞之嗽矣
一肺屬金爲淸虛之臟凡金被火刑則爲嗽金寒水冷亦爲嗽此咳嗽所當治肺也然內傷之嗽則不獨在肺蓋五臟之精皆藏於腎而少陰腎脈從腎上貫肝膈入肺中循喉嚨挾舌本所以肺金之虛多由腎水之涸正以子令母虛也故凡治勞損咳嗽必當以壯水滋陰爲主庶肺氣得充嗽可漸愈宜一陰煎·左歸飮·瓊玉膏·左歸丸·六味地黃丸之類擇而用之其有元陽下虧生氣不布以致脾困於中肺困於上而爲喘促爲痞滿爲痰涎嘔惡爲泄瀉畏寒凡脈見細弱症見虛寒而咳嗽不已者此等證候皆不必治嗽但補其陽而嗽自止如右歸飮·右歸丸·八味地黃丸·大補元煎·六味回陽飮·理中湯·劫勞散之類皆當隨宜速用不得因循以致汲深無及也
一內傷咳嗽凡水虧於下火炎於上以致火爍肺金而爲乾渴·煩熱喉痛·口瘡潮熱·便結·喜冷尺寸滑數等證則不得不兼淸火以存其水宜四陰煎或加減一陰煎·人蔘固本丸主之此當與咳血症參酌其治詳見血證門
一咳嗽聲瘂者以肺本屬金蓋金實則不鳴金破亦不鳴金實者以肺中有邪非寒邪卽火邪也金破者以眞陰受損非氣虛卽精虛也寒邪者宜辛·宜溫火邪者宜甘·宜淸氣虛者宜補陽精虛者宜補陰大都此症邪實者其來暴其治亦易虛損者其來徐其治亦難治損之法當與後乾咳症參酌用之
一內傷虛損之嗽多不宜用燥藥及辛香動氣等劑如六安·二陳之類皆不可輕用惟甘潤養陰如乳酥·蜂蜜·百合·地黃·阿膠·麥冬·胡桃肉之類皆所宜也
一外邪症多有誤認爲勞傷而遂成眞勞者此必其人氣體柔弱而醫家望之已有成心故見其發熱遂認爲火見其咳嗽遂認爲勞不明表裏率用滋陰降火等劑不知寒邪旣已在表凉藥不宜妄投若外旣有寒而內又得寒則表裏合邪必致邪留不解延綿日甚俗云傷風不愈變成勞夫傷風豈能變勞特以庸醫誤治而日加淸削則柔弱之人能堪幾多淸理久而不愈不至成勞不已也此實醫之所誤耳故醫於此症最當詳察在表·在裏及新邪·久病等因脈色·形氣等辨辨得其眞則但以六安煎·金水六君煎或柴陳煎之類不數劑而可愈矣醫之不精此其一也
一乾咳嗽症在丹溪云火鬱之症乃痰鬱火邪在肺中用苦梗以開之下用補陰降火不已則成勞須用倒倉法此症多是不得志者有之愚謂丹溪此說殊不其然夫旣云不得志則其憂思內傷豈痰火病也又豈苦梗·倒倉所宜攻也蓋乾咳嗽者以肺中津液不足枯涸而然此明係內傷虧損肺腎不交氣不生精精不化氣所以乾澁如此但其有火·無火亦當辨治若臟平無火者止因肺虛故必先補氣自能生精宜五福飮之類主之若臟氣微寒者非辛不潤故必先補陽自可生陰宜理陰煎或六君子湯之類主之若兼內熱有火者須保眞陰故必先壯水自能制火宜一陰煎或加減一陰煎兼貝母丸之類主之若以此症而但知消痰開鬱將見氣愈耗·水愈虧未免爲涸轍之鮒矣
辨古
河間曰咳謂無痰而有聲肺氣傷而不淸也嗽是無聲而有痰脾濕動而爲痰也咳嗽謂有痰而有聲蓋因傷於肺氣動於脾濕咳而爲嗽也脾濕者秋傷於濕積於脾也故經曰秋傷於濕冬必咳嗽大抵素秋之氣宜淸肅而反動之氣必上衝爲咳嗽甚則動於濕而爲痰也假令濕在肝經謂之風痰濕在心經謂之熱痰濕在脾經謂之濕痰濕在腎經謂之寒痰宜隨症而治之若咳而無痰者以辛甘潤其肺如蜜煎生薑湯·蜜煎橘皮湯之屬是也若咳而嗽者當以治痰爲先治痰者必以順氣爲主是以南星·半夏勝其痰而咳嗽自愈枳殼·陳皮利其氣而痰自下痰而能食者大承氣湯微下之痰而不能食者厚朴湯疎導之此治法之大體也
愚觀河間此說謂治嗽當先治痰因以南星·半夏之屬爲主似得治嗽之法矣此其意謂嗽必因痰故勝其痰而嗽自愈則理有不然也蓋外感之嗽必因風寒風寒在肺則肺氣不淸所以動嗽動嗽然後動痰此風邪痰嗽之本本於外感非外感本於痰也又如內傷之嗽必因陰虛陰虛則水涸金枯所以動嗽脾虛腎敗所以化痰此陰虛痰嗽之本本於內傷非內傷本於痰也今日治嗽當先治痰豈求本之道乎然治外感之嗽者誠惟二陳之屬爲最效又何故也蓋南星·半夏·生薑·陳皮·枳殼之類其味皆辛辛能入肺辛能散寒寒邪散則痰嗽自愈此正所以治本而實非所以治痰也若內傷陰虛之嗽則大忌辛燥此輩豈堪輕用哉經曰肺欲收以辛瀉之此肺實者之宜辛也又曰辛走氣氣病無多食辛此肺虛者之忌辛也氣味宜否之理內經妙用如此河間何以不察而謂南星·半夏之屬但能治痰豈果治痰之標便能治嗽之本乎
述古共六條
楊仁齋曰肺出氣也腎內氣也肺爲氣之主腎爲氣之本凡咳嗽引動百骸自覺氣從臍下奔逆而上者此腎虛不能收氣歸原當以地黃丸·安腎丸主之毋徒從事於肺此虛則補子之義也
衍義云有暴嗽服諸藥不效或敎之進生料鹿茸丸·大兎絲子丸方愈有本·有標却不可因其暴嗽而疑驟補之非所以易愈者亦覺之早故也
丹溪曰咳嗽有風·有寒有痰·有火有虛·有勞有鬱·有肺脹
王節齋曰因嗽而有痰者咳爲重主治在肺因痰而致咳者痰爲重主治在脾但是食積成痰痰氣上升以致咳嗽只治其痰消其積而咳自止亦不必用肺藥以治咳也
薛立齋曰春月若因風寒所傷咳嗽·聲重·頭痛用金沸草散咳嗽·聲重身熱·頭痛用局方消風散蓋肺主皮毛肺氣虛則腠理不密風邪易入治法當解表兼實肺氣肺有火則腠理不閉風邪外承治宜解表兼淸肺火邪退卽止若數行解散則重亡津液邪蘊而爲肺疽·肺痿矣故凡肺受邪不能輸化而小便短少皮膚漸腫咳嗽日增者宜用六君子湯以補脾肺六味丸以滋腎水夏月火熱炎上喘急而嗽面赤·潮熱脈洪大者用黃連解毒湯熱燥而咳用梔子仁湯咳唾有血用麥門冬湯俱兼以六味丸夏月尤當用此壯腎水以保肺金夏月心火承肺輕則用麥門冬湯重則用人蔘平肺散若上焦實熱用凉膈散虛熱用六君子湯中焦實熱用竹葉石膏湯虛熱用竹葉黃芪湯下焦虛熱用六味丸秋月濕熱傷肺若咳而身熱·自汗·口乾·便赤脈虛而洪者用白虎湯身熱而煩氣高而短心下痞滿四肢困倦精神短少者香薷飮若病邪旣去宜用補中益氣加乾山藥·五味子以養元氣柴胡·升麻各二分以升生氣冬月風寒外感形氣·病氣俱實者宜用麻黃湯之類所謂自表而入自表而出若形氣·病氣俱虛者宜補其元氣而佐以解表之藥若專於解表則肺氣益虛腠理益疎外邪承虛易入病愈難愈矣若病日久或誤服表散之劑以致元氣虛而邪氣實者急宜補脾土爲主則肺金有所養而諸病自愈若人老弱或勞傷元氣而患前症誤服麻黃·枳殼·紫蘇之類而汗出亡陽者多患肺癰·肺痿治失其宜多致不起午後嗽者屬腎氣虧損火炎水涸或津液湧而爲痰者乃眞臟爲患也須用六味地黃丸壯腎水·滋化源爲主以補中益氣湯養脾土·生肺腎爲佐設用淸氣化痰則誤矣
徐東皐曰凡咳嗽之人氣體虛弱者用瀉氣藥多不效間有效者亦必復作若此者幷宜補益而嗽自愈氣體厚者或係外感俱宜發散邪氣·破滯氣而嗽自寧新咳嗽者亦宜從實治之也久咳嗽者宜從虛治之也或用澁藥以擊其惰歸九仙散之屬也凡治咳嗽當先求病根伐去邪氣而後可以烏梅·訶子·五味·罌粟殼·款冬花之類此輩性味燥澁有收斂劫奪之功亦在所必用可一服而愈然須權其先後而用之
灸法
肺兪兪府天突風門各七壯列缺三壯乳根三壯
咳嗽論列方
二陳湯和陣
六安煎新方和陣
理中湯熱陣
麻黃湯散陣
厚朴湯和陣
理陰煎新方熱陣
柴陳煎新方散陣
香薷飮和陣
白虎湯寒陣
一陰煎新方補陣
四陰煎新方補陣
金水六君煎新方和陣
五福飮新方補陣
瓊玉膏補陣
補中益氣湯補陣
左歸飮新方補陣
右歸飮新方補陣
加減一陰煎新方補陣
左歸丸新方補陣
右歸丸新方補陣
六味回陽飮新方熱陣
六味丸補陣
八味丸補陣
人蔘固本丸補陣
人蔘平肺散寒陣
地黃丸補陣
安腎丸熱陣
竹葉石膏湯寒陣
劫勞散婦人
九仙散固陣
凉膈散攻陣
竹葉黃芪湯寒陣
小靑龍湯散陣
六君子湯補陣
生料鹿茸丸補陣
大補元煎新方補陣
麥門冬湯寒陣
大兎絲子丸固陣
金沸草散散陣
梔子仁湯寒陣
局方消風散散陣
大承氣湯攻陣
黃連解毒湯寒陣
貝母丸新方和陣
論外備用方
四君子湯補陣
生脈散補陣
十全大補湯補陣
寧肺湯補陣熱嗽
蜜酥煎補陣
鳳髓湯補陣潤肺
五味異功散補陣
鹿茸丸補陣
補肺湯補陣勞嗽
杏仁煎和陣喘嗽
杏仁膏和陣咳唾血
橘皮半夏湯和陣
星香丸和陣痰嗽
蘇子煎和陣潤肺
杏仁蘿蔔子丸和陣痰嗽
杏仁丸和陣老人咳嗽
白朮湯和陣濕痰嗽
人蔘定喘湯和陣寒喘嗽
前胡散和陣煩熱嗽
百花膏和陣嗽血
阿膠散和陣唾血
玉液丸和陣消痰火
玉粉丸和陣痰嗽
桑皮散散陣風熱嗽
蔘蘇飮散陣風寒
十神湯散陣外感
旋覆花湯散陣風入肺
二母散寒陣肺熱
紫菀散寒陣肺痿血
黃芩知母湯寒陣火嗽
團魚丸寒陣痰熱勞嗽
五味子丸固陣劫嗽
人蔘淸肺湯寒陣肺虛熱
三妙湯固陣久嗽
安眠散固陣久嗽
加味理中湯熱陣虛寒
潤肺丸固陣
百藥煎固陣劫嗽
靈寶煙筒因陣
嗽煙筒因陣
喘促
經義
至眞要大論曰諸氣膹鬱皆屬於肺諸痿喘嘔皆屬於上諸逆衝上皆屬於火
脈解篇曰陽明所謂上喘而爲水者陰氣下而復上上則邪客於臟腑間故爲水也少陰所謂嘔·咳·上氣·喘者陰氣在下陽氣在上諸陽氣浮無所依從故嘔·咳·上氣·喘也
陰陽別論曰二陽之病發心脾其傳爲息賁者不治陰爭於內陽擾於外魄汗未藏四逆而起起則熏肺使人喘鳴
大奇論曰肺之雍喘而兩胠滿
太陰陽明論曰犯賊風虛邪者陽受之陽受之則入六腑入六腑則身熱·不時臥上爲喘呼
痺論曰心痺者脈不通煩則心下鼓暴上氣而喘肺痺者煩滿·喘而嘔淫氣喘息痺聚在肺腸痺者數飮而不得出中氣喘爭
陽明脈解篇曰陽明厥則喘而惋惋則惡人帝曰或喘而死者或喘而生者何也岐伯曰厥逆連臟則死連經則生
脈要精微論曰肝脈若搏因血在脇下令人喘逆
逆調論曰夫不得臥臥則喘者是水氣之客也夫水者循精液而流也腎者水臟主津液主臥與喘也
示從容論曰喘咳者是水氣幷陽明也
玉機眞臟論曰秋脈不及則令人喘呼吸少氣而咳上氣見血下聞病音
擧痛論曰勞則喘息·汗出外內皆越故氣耗矣寒氣客於衝脈衝脈起於關元隨腹直上寒氣客則脈不通脈不通則氣因之故喘動應手矣
刺禁論曰刺缺盆中內陷氣泄令人喘咳逆
五邪篇曰邪在肺則病皮膚痛寒熱上氣喘咳動肩背
繆刺論曰邪客於手陽明之絡令人氣滿胸中喘息而支胠胸中熱
經脈別論曰夜行則喘出於腎淫氣病肺有所墮恐喘出於肝淫氣害脾有所驚恐喘出於肺淫氣傷心度水跌仆喘出於腎與骨當是之時勇者氣行則已怯者則著而爲病也太陽臟獨至厥·喘·虛氣逆是陰不足陽有餘也
平人氣象論曰頸脈動喘·疾咳曰水
經脈篇肺手太陰也是動則病肺脹滿膨膨而喘咳腎足少陰也是動則病飢不欲食咳唾則有血喝喝而喘
臟氣法時論曰肺病者喘咳逆氣肩背痛汗出腎病者腹大脛腫喘咳·身重
調經論曰氣有餘則喘咳上氣不足則息利少氣
水熱穴論曰故水病下爲胕腫大腹上爲喘呼不得臥者標本俱病故肺爲喘呼腎爲水腫肺爲逆不得臥
熱病篇曰熱病已得汗出而脈尙躁喘且復熱喘甚者死
論證
氣喘之病最爲危候治失其要鮮不誤人欲辨之者亦惟二證而已所謂二證者一曰實喘一曰虛喘也此二證相反不可混也然則何以辨之蓋實喘者有邪邪氣實也虛喘者無邪元氣虛也實喘者氣長而有餘虛喘者氣短而不續實喘者胸脹氣粗聲高息湧膨膨然若不能容惟呼出爲快也虛喘者慌張氣怯聲低息短皇皇然若氣欲斷提之若不能升呑之若不相及勞動則甚而惟急促似喘但得引長一息爲快也此其一爲眞喘一爲似喘眞喘者其責在肺似喘者其責在腎何也蓋肺爲氣之主腎爲氣之根肺主皮毛而居上焦故邪氣犯之則上焦氣壅而爲喘氣之壅滯者宜淸·宜破也腎主精髓而在下焦若眞陰虧損精不化氣則下不上交而爲促促者斷之基也氣旣短促而再加消散如壓卵矣且氣盛有邪之脈必滑數有力而氣虛無邪之脈必微弱無神此脈候之有不同也其有外見浮洪或芤大至極而稍按卽無者此正無根之脈也或往來弦甚而極大極數全無和緩者此正胃氣之敗也俱爲大虛之候但脈之微弱者其眞虛易知而脈之浮空·弦搏者其假實難辨然而輕重之分亦惟於此而可察矣蓋其微弱者猶順而爲醫浮空者最險而多變若弦强之甚則爲眞藏眞藏已見不可爲也
虛喘證治共七條
凡虛喘之症無非由氣虛耳氣虛之喘十居七八但察其外無風邪內無實熱而喘者卽皆虛喘之證若脾肺氣虛者不過在中上二焦化源未虧其病猶淺若肝腎氣虛則病出下焦而本末俱病其病則深此當速救其根以接助眞氣庶可回生也其有病久而加以喘者或久服消痰散氣等劑而反加喘者或上爲喘咳而下爲泄瀉者或婦人産後亡血過多則營氣暴竭孤陽無依而爲喘者此名孤陽絶陰剝極之候已爲難治更毋蹈剝廬之戒也
一虛喘症其人別無風寒咳嗽等疾而忽見氣短似喘或但經微勞或飢時卽見喘促或於精泄之後或於大汗之後或於大小便之後或大病之後或婦人月期之後而喘促愈甚或氣道噎塞上下若不相續勢劇垂危者但察其表裏無邪脈息微弱無力而諸病若此悉宜以貞元飮主之加減如本方其效如神此外如小營煎·大營煎·大補元煎之類俱可擇用經曰肝苦急急食甘以緩之卽此之類若大便溏泄兼下寒者宜右歸飮·右歸丸·聖朮煎之類主之
一脾肺氣虛上焦微熱·微渴而作喘者宜生脈散主之或但以氣虛而無熱者惟獨蔘湯爲宜若火爍肺金上焦熱甚煩渴·多汗氣虛作喘者宜人蔘白虎湯主之若火在陰分宜玉女煎主之然惟夏月或有此症若陰虛自小腹火氣上衝而喘者宜補陰降火以六味地黃湯加黃檗·知母之類主之
一水病爲喘者以腎邪干肺也然水不能化而子病及母使非精氣之敗何以至此此其虛者十九而間乎虛中挾實則或有之耳故凡治水喘者不宜妄用攻擊之藥當求腫脹門諸法治之腫退而喘自定矣古法治心下有水氣上承於肺喘而不得臥者以直旨神秘湯主之但此湯性用多主氣分若水因氣滯者用之則可若水因氣虛者必當以加減金匱腎氣湯之類主之
一老弱人久病氣虛發喘者但當以養肺爲主凡陰勝者宜溫養之如人蔘·當歸·薑桂·甘草或加以芪朮之屬陽勝者宜滋養之如人蔘·熟地·麥冬·阿膠·五味子·梨漿·牛乳之屬
一關格之症爲喘者如六節臟象論曰人迎四盛已上爲格陽寸口四盛已上爲關陰人迎與寸口俱盛四倍已上爲關格此關格之症以脈言不以病言也今人之患此者頗多而人多不知且近時察脈者不論人迎惟在寸口但其兩手之脈浮弦至極大至四倍已上者便是此症其病必虛里跳動而氣喘不已此之喘狀多無咳嗽但覺胸膈舂舂似脹非脹似短非短微勞則喘甚多言亦喘甚甚至通身振振慌張不寧此必情慾傷陰以致元氣無根孤陽離劇之候也多不可治方論詳關格門
一凡病喘促但察其脈息微弱細濇者必陰中之陽虛也或浮大弦芤按之空虛者必陽中之陰虛也大凡喘急不得臥而脈見如此者皆元氣大虛去死不遠之候若妄加消伐必增劇而危若用苦寒或攻下之無不卽死
實喘證治共七條
一實喘之症以邪實在肺也肺之實邪非風寒則火邪耳蓋風寒之邪必受自皮毛所以入肺而爲喘火之熾盛金必受傷故亦以病肺而爲喘治風寒之實喘宜以溫散治火熱之實喘治以寒凉又有痰喘之說前人皆曰治痰不知痰豈能喘而必有所以生痰者此當求其本而治之
一凡風寒外感邪實於肺而咳·喘幷行者宜六安煎加細辛或蘇葉主之若冬月風寒感甚者於本方加麻黃亦可或用小靑龍湯·華蓋散·三拗湯之類主之
一外有風寒內兼微火而喘者宜黃芩半夏湯主之若兼陽明火盛而以寒包熱者宜凉而兼散以大靑龍湯或五虎湯·越婢加半夏湯之類主之
一外無風寒而惟火盛作喘或雖有微寒而所重在火者宜桑白皮湯或抽薪飮之類主之
一痰盛作喘者雖宜治痰如二陳湯·六安煎·導痰湯·千緡湯·滾痰丸·抱龍丸之類皆可治實痰之喘也六君子湯·金水六君煎之類皆可治虛痰之喘也然痰之爲病亦惟爲病之標耳猶必有生痰之本故凡痰因火動者必須先治其火痰因寒生者必須先治其寒至於或因氣逆或因風邪或因濕滯或因脾腎虛弱有一於此皆能生痰使欲治痰而不治其所以痰則痰終不能治而喘何以愈哉
一氣分受邪上焦氣實作喘或怒氣鬱結傷肝而人壯力强脹滿·脈實者但破其氣而喘自愈宜廓淸飮·四磨飮·四七湯·蘿蔔子湯·蘇子降氣湯之類主之或陽明氣秘不通而脹滿者可微利之
一喘有夙根遇寒卽發或遇勞卽發者亦名哮喘未發時以扶正氣爲主旣發時以攻邪氣爲主扶正氣者須辨陰陽陰虛者補其陰陽虛者補其陽攻邪氣者須分微甚或散其風或溫其寒或淸其痰火然發久者氣無不虛故於消散中宜酌加溫補或於溫補中宜量加消散此等證候當惓惓以元氣爲念必使元氣漸充庶可望其漸愈若攻之太過未有不致日甚而危者
述古共二條
東垣曰華佗云盛而爲喘減而爲枯故活人亦云發喘者氣有餘也凡看文字須要會得本意盛而爲喘者非肺氣盛也喘爲氣有餘者亦非氣有餘也氣盛當認作氣衰有餘當認作不足肺氣果盛又爲有餘則當淸肅下行而不喘以其火入於肺衰與不足而爲喘焉故言盛者非言肺氣盛也言肺中之火盛也言有餘者非言肺氣有餘也言肺中之火有餘也故瀉肺以苦寒之劑非瀉肺也瀉肺中之火實補肺氣也用者不可不知
丹溪曰喘急者氣爲火所鬱而爲痰在肺胃間也有痰者有火炎者有陰虛自小腹下起而上逆者有氣虛而致氣短者有水氣承肺者有肺虛挾寒而喘者有肺實挾熱而喘者有驚憂氣鬱肺脹而喘者有胃絡不和而喘者有腎氣虛損而喘者雖然未有不由痰火內鬱風寒外束而致之者也
灸法
璇璣氣海膻中期門
背中骨節第七椎下穴灸三壯喘氣立已神效
喘促論列方
貞元飮新方補陣
六安煎新方和陣
大補元煎新方補陣
大營煎新方補陣
小營煎新方補陣
六君子湯補陣
右歸飮新方補陣
右歸丸新方補陣
大靑龍湯散陣
獨蔘湯補陣
神秘湯和陣
小靑龍湯散陣
聖朮煎新方熱陣
生脈散補陣
玉女煎新方寒陣
蘿蔔子湯和陣
二陳湯和陣
千緡湯和陣
桑白皮湯寒陣
六味地黃湯補陣
抱龍丸小兒
導痰湯和陣
廓淸飮新方和陣
金水六君煎新方和陣
四七湯和陣
四磨飮和陣
金匱腎氣丸補陣
五虎湯和陣
三拗湯散陣
人蔘白虎湯寒陣
華蓋散散陣
滾痰丸攻陣
蘇子降氣湯和陣
黃芩半夏湯散陣
越婢加半夏湯散陣
論外備用方
蔘附湯補陣
五味子湯補陣喘渴
十全大補湯補陣虛喘
蜜酥煎補陣
百合湯和陣浮腫作喘
人蔘胡桃湯補陣喘不得臥
蘇子煎和陣潤肺喘
定喘湯和陣風寒喘
人蔘定喘湯和陣寒邪咳喘
黃栝蔞丸和陣痰喘
神秘湯和陣水氣喘
蘇陳九寶湯散陣哮喘
瀉白散寒陣肺火
雙玉散寒陣火喘
安眠散固陣喘不止
葶藶大棗瀉肺湯和陣浮腫喘
呃逆
經義
口問篇帝曰人之噦者何氣使然岐伯曰穀入於胃胃氣上注於肺今有故寒氣與新穀氣俱還入於胃新故相亂眞邪相攻氣幷相逆復出於胃故爲噦肺主爲噦取手太陰·足少陰
宣明五氣篇曰胃爲氣逆·爲噦·爲恐
雜病篇曰噦以草刺鼻嚔嚔而已無息而疾迎引之立已大驚之亦可已
至眞要大論曰陽明之復嘔吐·咳·噦太陽之復唾出淸水及爲噦·噫諸逆衝上皆屬於火
寶命全形論曰病深者其聲噦
邪氣臟腑病形篇曰心脈小甚爲善噦
三部九候論曰若有七診之病其脈候亦敗者死矣必發噦·噫
論證共三條
呃逆一症古無是名其在內經本謂之噦因其呃呃連聲故今以呃逆名之於義亦妥觀內經治噦之法以草刺鼻嚔及氣息迎引·大驚之類是皆治呃之法此噦本呃逆無待辨也自孫眞人云遍尋方論無此名遂以咳逆爲噦因致後世訛傳乃以咳逆·乾嘔·噫氣之類互相殽亂自唐迄今矣此名之不可不察亦不可不正也
一咳逆之名原出內經本以咳嗽氣逆者爲言如氣交變大論曰歲金太過甚則喘咳逆氣此因喘咳以致氣逆故云咳逆氣也又曰咳逆甚而血溢正以咳逆不止而血隨氣溢則病之常也未聞以呃逆而見血者也卽如六元正紀大論云金鬱之發民病咳逆者亦是此意此咳逆之非呃逆亦甚明矣而今後世諸公乃悉以噦爲咳逆豈皆未之詳察耶及觀丹溪之言在纂要則曰孫眞人誤以噦爲咳逆是謂噦非咳逆也在心法·附錄則曰咳逆爲病古謂之噦近謂之呃此又謂噦卽咳逆也在嘔吐門則又曰有聲有物謂之嘔吐有聲無物謂之噦此又以乾嘔爲噦也前後不一何其自謬若此再如海藏·河間諸公有以噦爲乾嘔者有以咳逆爲噫者總皆謬矣蓋嘔卽吐之類但吐而無物者曰嘔嘔而有物者曰吐腹脹噯氣者曰噫逆氣自下而上者亦曰噫此四者之辨自有正名顧可紛紛若是乎玆余析而判之曰噦者呃逆也非咳逆也咳逆者咳嗽之甚者也非呃逆也乾嘔者無物之吐卽嘔也非噦也噫者飽食之息卽噯氣也非咳逆也後人但以此爲鑑則異說之疑可盡釋矣
一呃逆症有傷寒之呃逆有雜證之呃逆其在古人則悉以虛寒爲言惟丹溪引內經之言曰諸逆衝上皆屬於火病人見此似爲死證然亦有實者不可不知余向見此說疑其與古人相左不以爲然蓋亦謂此症必屬虛寒何有實熱玆及晩年歷驗始有定見乃知丹溪此言爲不誣也雖其中寒熱·虛實亦有不同然致呃之由總由氣逆氣逆於下則直衝於上無氣則無呃無陽亦無呃此病呃之源所以必由氣也欲得其象不見雨中之雷水中之浡乎夫陽爲陰蔽所以爲雷而轟轟不已者此火爲雷之本而火卽氣也氣爲水覆所以爲浡而汨汨不已者此氣爲浡之本而氣卽陽也然病在氣分非本一端而呃之大要亦惟三者而已則一曰寒呃二曰熱呃三曰虛脫之呃寒呃可溫·可散寒去則氣自舒也熱呃可降·可淸火靜而氣自平也惟虛脫之呃則誠危殆之證其或免者亦萬幸矣凡諸治法當辨如下
論治共九條
凡雜證之呃雖由氣逆然有兼寒者有兼熱者有因食滯而逆者有因氣滯而逆者有因中氣虛而逆者有因陰氣竭而逆者但察其因而治其氣自無不愈若輕易之呃或偶然之呃氣順則已本不必治惟屢呃爲患及呃之甚者必其氣有大逆或脾腎元氣大有虧竭而然然實呃不難治而惟元氣敗竭者乃最危之候也
一寒滯爲呃者或以風寒或以生冷或其臟氣本寒偶有所逆皆能致呃但去其蔽抑之寒而呃自止宜橘皮湯·三因丁香散或二陳湯生薑五七片或佐關煎或甘草乾薑湯橘皮乾薑湯之類皆可酌用若寒之甚者漿水散或四逆湯
一胃火爲呃者其症極多但察其脈見滑實而形氣不虛胸膈有滯或大便堅實·或不行者皆其胃中有火所以上衝爲呃但降其火其呃自止惟安胃飮爲最妙余嘗治愈多人皆此症也
一氣逆爲噦而兼脹悶者宜加減二陳湯加烏藥或寶鑑丁香柿蒂散或羌活附子湯或神香散
一食滯而呃者宜加減二陳湯加山査·白芥子·烏藥之屬或用大和中飮加乾薑·木香
一中焦脾胃虛寒氣逆爲呃者宜理中加丁香湯或溫胃飮加丁香若因勞倦內傷而致呃逆者宜補中益氣湯加丁香凡中焦寒甚者多由脾胃氣虛而然蓋脾胃不虛則寒亦不甚故治寒者當以脾氣爲主若吐利後胃氣微虛或兼膈熱而呃者宜橘皮竹茹湯無熱者宜生薑·半夏·丁香·柿蒂·白朮·肉桂之類皆可酌用
一下焦虛寒者其肝腎生氣之原不能暢達故凡虛弱之人多見呃逆正以元陽無力易爲抑遏而然此呃逆之本多在腎中故余製歸氣飮主之甚效或用理陰煎加丁香以疎氣妙亦如之
一凡以大病之後或以虛羸之極或以虛損誤攻而致呃逆者此最危之證察其中虛速宜補脾察其陰虛速宜補腎如前二條固其法矣然猶恐不及則惟大補元煎及右歸飮之類斯其庶幾者也
一呃逆症凡聲强氣盛而脈見滑實者多宜淸降若聲小息微而脈見微弱者多宜溫補
傷寒呃逆共六條
凡傷寒之呃亦無非氣逆之病其有與雜證不同者如仲景所言則其類也然猶有未悉及治有未備者謹略如下
一傷寒胃中虛冷等症大約與前雜症相似悉宜如前以溫中等劑治之或如仲景所言胃中虛冷及飮水則噦等症當以後條仲景法治之
一傷寒邪在表者與裏無涉故無噦症惟少陽證邪在半表半裏之間則寒熱往來氣爲邪抑而噦逆者有之矣宜柴陳煎主之有寒者加丁香有火者加黃芩或小柴胡湯亦可
一傷寒失下邪入正陽明內熱之極三焦乾格陰道不行而上衝作呃者必宜去火·去閉斯逆氣得降而噦乃可愈然必察邪之微甚如無堅實·脹滿等症而但以乾涸燥熱者宜白虎湯或竹葉石膏湯或瀉心湯凉解之若果有燥糞大便閉結脹滿·實堅俱全者宜三承氣湯下之
一傷寒邪有未解而用溫補太過者則其中焦氣逆最能爲噦惟安胃飮爲最妙若氣逆無火者宜橘皮湯若兼表邪未解者宜柴陳煎
一傷寒誤攻或吐·或下或誤用寒凉以致脾·腎·胃氣大虛·大寒而發噦者大爲危候速當以前雜症溫胃·理陰等法調治之恐遲則無濟於事也
述古共三條
仲景曰陽明病不能食攻其熱必噦所以然者胃中虛冷故也以其人本虛故攻其熱必噦傷寒大吐·大下之極虛復極汗出者以其人外氣怫鬱復與之水以發其汗因得噦所以然者胃中虛冷故也陽明病不大便六七日恐有燥屎欲知之法少與小承氣湯湯入腹中轉失氣者此有燥屎乃可攻之若不轉失氣者此但初頭硬後必溏不可攻之攻之必脹滿不能食也欲飮水者與水則噦若胃中虛冷不能食者飮水則噦按以上四條皆言胃之虛寒也虛寒者旣不可攻亦不可與水則寒凉之藥亦當忌用可知
論曰傷寒噦而腹滿視其前後知何部不利利之則愈按此一條卽言噦之實邪也蓋便有不利則氣有不達下不達則上逆而出故小便不利者當利其水大便不通者當通其便
要略曰病人胸中似喘不喘似嘔不嘔似噦不噦徹心中憒憒然無奈者生薑半夏湯主之乾嘔·噦手足厥者橘皮湯主之噦逆者橘皮竹茹湯主之
張子和吐式篇云凡病在上者皆宜吐然自胸以上大滿·大實痰如膠漆=粥@儒門事親在上者皆可吐式微湯·微散皆兒戱耳若非吐法病安能除曾見病之在上者諸醫用藥盡其技而不效余以涌劑少少用之輒獲微效可見吐法必可用於上宜乎其效之速也按此吐法亦可治噦者以其氣得伸而鬱得散也故凡氣實而鬱者在子和之法亦所宜用
簡易方
一方治呃逆久不愈連連四五十聲者用生薑搗汁一合加蜜一匙溫熱服
一嗅法治呃逆服藥不效者用硫黃·乳香等分以酒煎令患人以鼻嗅之效一方用雄黃一味煎酒嗅
灸法
兩乳穴治呃逆立止取穴法婦人以乳頭垂下到處是穴男子不可垂者以乳頭下一指爲率與乳頭相直骨間陷中是穴男左女右灸一處艾炷如小麥大着火卽止灸三壯不止者不可治
膻中中脘氣海三里
呃逆論列方
二陳湯和陣
橘皮湯熱陣
四逆湯熱陣
安胃飮新方寒陣
溫胃飮新方熱陣
歸氣飮新方熱陣
理陰煎新方熱陣
右歸飮新方補陣
佐關煎新方熱陣
漿水散熱陣
柴陳煎新方散陣
白虎湯寒陣
神香散新方和陣
大補元煎新方補陣
瀉心湯寒陣
大和中飮新方和陣
小和中飮新方和陣
小柴胡湯散陣
大承氣湯攻陣
小承氣湯攻陣
加減二陳湯和陣
橘皮乾薑湯熱陣
甘草乾薑湯熱陣
生薑半夏湯熱陣
橘皮竹茹湯熱陣
三因丁香散熱陣
補中益氣湯補陣
羌活附子湯熱陣
理中加丁香湯熱陣
竹葉石膏湯寒陣
寶鑑丁香柿蒂散熱陣
論外備用方
蔘附湯補陣
柿蒂湯熱陣
丁香溫中湯熱陣和胃
養正丹熱陣氣逆
丁香柿蒂散熱陣胃寒
鬱症
經義
六元正紀大論帝曰五運之氣亦復歲乎岐伯曰鬱極乃發待時而作也帝曰鬱之甚者治之奈何岐伯曰木鬱達之火鬱發之土鬱奪之金鬱泄之水鬱折之然調其氣過者折之以其畏也所謂泄之
王太僕曰木鬱達之謂吐之令其調達火鬱發之謂汗之令其疎散土鬱奪之謂下之令無壅礙金鬱泄之謂滲泄·解表·利小便也水鬱折之謂抑之制其衝逆也
滑氏曰木性本條達火性本發揚土性本沖和金性本肅淸水性本流通五者一有所鬱斯失其性矣達·發·奪·泄·折將以治其鬱而遂其性也
王安道釋此曰凡病之起多由於鬱鬱者滯而不通之義或因所承而爲鬱或不因所承本氣自病而鬱者皆鬱也豈惟五運之變能使然哉鬱旣非五運之變可拘則達·發·奪·泄·折等法固可擴而充之可擴而充其應變不窮之理也歟且夫達者通暢之也如肝性急怒氣逆胠脇或脹火時上炎治以苦寒辛散而不愈者則用升發之藥加以厥陰報使而從治之又如久風入中爲飱泄及不因外風之入而淸氣在下爲飱泄則以輕揚之劑擧而散之凡此之類皆達之之法也王氏以吐訓達不能使人無疑以其肺金盛而抑制肝木歟則瀉肺氣·擧肝氣可矣不必吐也以爲脾胃濁氣下流而少陽淸氣不升歟則益胃升陽可矣不必吐也雖然木鬱固有吐之之理今以吐字總該達字則凡木鬱皆當用吐矣其可乎哉至於東垣所謂食塞肺分爲金與土旺於上而剋木夫金之剋木乃五行之常道固不待物傷而後能也且爲物所傷豈有反旺之理若曰吐去其物以伸木氣乃是反爲木鬱而施治非爲食傷而施治矣夫食塞胸中而用吐正內經所謂其高者因而越之之義耳不勞引木鬱之說以及之也四鬱皆然又曰夫五鬱爲病故有法以治之然邪氣久實正氣必損今邪氣雖去正氣豈能遽平乎苟不平調正氣使各安其位復其常於治鬱之餘則猶未足以盡治法之妙故又曰然調其氣苟調之氣猶未服而或過則當益其所不勝以制之如木過者當益金金能制木則木斯服矣所不勝者所畏者也故曰過者折之以其畏也夫制物者物之所欲也制於物者物之所不欲也順其欲則喜逆其欲則惡今逆之以所惡故曰所謂泄之
陰陽應象大論曰東方生風在志爲怒怒傷肝悲勝怒南方生熱在志爲喜喜傷心恐勝喜中央生濕在志爲思思傷脾怒勝思西方生燥在志爲憂憂傷肺喜勝憂北方生寒在志爲恐恐傷腎思勝恐
擧痛論曰怒則氣上喜則氣緩悲則氣消恐則氣下寒則氣收炅則氣泄驚則氣亂勞則氣耗思則氣結怒則氣逆甚則嘔血及飱泄故氣上矣喜則氣和志達營衛通利故氣緩矣悲則心系急肺布葉擧而上焦不通營衛不散熱氣在中故氣消矣恐則精却却則上焦閉閉則氣還還在下焦脹故氣不行矣寒則腠理閉氣不行故氣收矣炅則腠理開營衛通汗大泄故氣泄矣驚則心無所倚神無所歸慮無所定故氣亂矣勞則喘息·汗出外內皆越故氣耗矣思則心有所存神有所歸正氣留而不行故氣結矣
宣明五氣篇曰胃爲氣逆·爲噦·爲恐膽爲怒精氣幷於心則喜幷於肺則悲幷於肝則憂幷於脾則畏幷於腎則恐陽入之陰則靜陰出之陽則怒
玉機眞臟論曰憂恐悲喜怒令不得而其次故令人有大病矣因而喜大虛則腎氣承矣怒則肝氣承矣悲則肺氣承矣恐則脾氣承矣憂則心氣承矣
本神篇曰怵惕思慮者則傷神神傷則恐懼流淫而不止悲哀動中者竭絶而失生喜樂者神憚散而不藏憂愁者氣閉塞而不行盛怒者迷惑而不治恐懼者神蕩憚而不收心怵惕思慮則傷神神傷則恐懼自失破䐃脫肉毛悴色夭死於冬脾憂愁而不解則傷意意傷則悗亂四肢不擧毛悴色夭死於春肝悲哀動中則傷魂魂傷則狂妄不精當人陰縮而筋攣兩脇骨不擧毛悴色夭死於秋肺喜樂無極則傷魄魄傷則狂皮革焦毛悴色夭死於夏腎盛怒不止則傷志志傷則喜忘其前言腰脊不可以俛仰屈伸毛悴色夭死於季夏恐懼而不解則傷精精傷則骨痠·痿·厥精時自下
壽夭剛柔篇曰憂恐忿怒傷氣氣傷臟乃病臟
本病論曰憂愁思慮卽傷心恚怒氣逆上而不下卽傷肝
邪氣臟腑病形篇曰愁憂恐懼則傷心形寒寒飮則傷肺
痿論曰悲哀太甚則胞絡絶胞絡絶則陽氣內動發則心下崩數溲血也思想無窮所願不得意淫於外入房太甚宗筋弛縱發爲筋痿及爲白淫
口問篇曰悲哀愁憂則心動心動則五臟六腑皆搖
行鍼篇曰多陽者多喜多陰者多怒
調經論曰神有餘則笑不休神不足則悲血有餘則怒不足則恐
本神篇曰肝氣虛則恐實則怒心氣虛則悲實則笑不休
疎五過論曰嘗貴後賤雖不中邪病從內生名曰脫營嘗富後貧名曰失精五氣留連病有所幷暴樂暴苦始樂後苦皆傷精氣精氣竭絶形體毁沮暴怒傷陰暴喜傷陽厥逆上行脈滿去形故貴脫勢雖不中邪精神內傷身必敗亡始富後貧雖不傷邪皮焦筋屈痿躄爲攣
通評虛實論曰膈塞閉絶上下不通則暴憂之病也
五變篇曰目堅固以深者長衝直揚其心剛剛則多怒怒則氣上逆
論內經五鬱之治
經言五鬱者言五行之化也氣運有乖和則五鬱之病生矣其在於人則凡氣血一有不調而致病者皆得謂之鬱症亦無非五氣之化耳故以人之臟腑則木應肝膽木主風邪畏其滯抑故宜達之或表·或裏但使經絡通行則木鬱自散是卽謂之達也火應心與小腸火主熱邪畏其陷伏故宜發之或虛·或實但使氣得升揚則火鬱自解是卽謂之發也土應脾胃土主濕邪畏其壅淤故宜奪之或上·或下但使濁穢得淨則土鬱可平是卽謂之奪也金應肺與大腸金主燥邪畏其秘塞故宜泄之或淸·或濁但使氣液得行則金鬱可除是卽謂之泄也水應腎與膀胱水主寒邪畏其凝溢故宜折之或陰·或陽但使精從氣化則水鬱可淸是卽謂之折也
雖然夫論治之法固當辨此五者而不知經語之玄本非鑿也亦非專治實邪而虛邪不在是也卽如木鬱之治宜於達矣若氣陷不擧者發卽達也氣壅不開者奪卽達也氣秘不行者泄亦達也氣亂不調者折亦達也又如火鬱之治當用發矣若元陽被抑則達非發乎臟腑留結則奪非發乎膚竅閉塞則泄非發乎津液不化則折非發乎且奪者挽回之謂大實非大攻不足以蕩邪大虛非大補不足以奪命是皆所謂奪也折者折中之謂火實則陽亢陰虛火虛則氣不化水制作隨宜是皆所謂折也由是觀之可見五者之中皆有通融圓活之道第內經欲言五法不得不借五氣以發明其用但使人知此義則五行之中各具五法而用有無窮之妙矣安得鑿訓其說以隘人神思耶學者於此當默會其意勿使膠柱則心靈·智慧而無有不通矣
論脈
凡鬱症之脈在古人皆以結促止節爲鬱脈使必待結促止節而後爲鬱則鬱症不多見矣故凡診鬱症但見血氣不順而脈不和平者其中皆有鬱也惟情志之鬱則如弦緊·沈索·遲細·短數之類皆能爲之至若結促之脈雖爲鬱病所常有然病鬱者未必皆結促也惟血氣內虧則脈多間斷若平素不結而因病忽結者此以不相接續尤屬內虛故凡辨結促者又當以有神·無神辨之其或來去有力猶可以鬱症論若以無力之結促而悉認爲氣逆·痰滯妄行消散則十誤其九矣
論情志三鬱證治共四條
凡五氣之鬱則諸病皆有此因病而鬱也至若情志之鬱則總由乎心此因鬱而病也第自古言鬱者但知解鬱順氣通作實邪論治不無失矣玆予辨其三證庶可無誤蓋一曰怒鬱二曰思鬱三曰憂鬱如怒鬱者方其大怒氣逆之時則實邪在肝多見氣滿·腹脹所當平也及其怒後而逆氣已去惟中氣受傷矣旣無脹滿·疼痛等症而或爲倦怠·或爲少食此以木邪剋土損在脾矣是可不知培養而仍在消伐則所伐者其誰乎此怒鬱之有先後亦有虛實所當辨治者如此又若思鬱者則惟曠女·嫠婦及燈窓困厄積疑任怨者皆有之思則氣結結於心而傷於脾也及其旣甚則上連肺胃而爲咳喘爲失血爲膈噎爲嘔吐下連肝腎則爲帶濁爲崩淋爲不月爲勞損若初病而氣結爲滯者宜順·宜開久病而損及中氣者宜修·宜補然以情病者非情不解其在女子必得願遂而後可釋或以怒勝思亦可暫解其在男子使非有能屈·能伸達觀上智者終不易却也若病已旣成損傷必甚而再行消伐其不明也亦甚矣又若憂鬱病者則全屬大虛本無邪實此多以衣食之累利害之牽及悲憂驚恐而致鬱者總皆受鬱之類蓋悲則氣消憂則氣沈必傷脾肺驚則氣亂恐則氣下必傷肝腎此其戚戚悠悠精氣但有消索神志不振心脾日以耗傷凡此之輩皆陽消症也尙何實邪使不知培養眞元而再加解散眞與鷺鷥脚上割股者何異是不可不詳加審察以濟人之危也
一怒鬱之治若暴怒傷肝逆氣未解而爲脹滿或疼痛者宜解肝煎·神香散或六鬱湯或越鞠丸若怒氣傷肝因而動火以致煩熱脇痛脹滿或動血者宜化肝煎若怒鬱不解或生痰者宜溫膽湯若怒後逆氣旣散肝脾受傷而致倦怠·食少者宜五味異功散或五君子煎或大營煎·歸脾湯之類調養之
一思鬱之治若初有鬱結滯逆不開者宜和胃煎加減主之或二陳湯或沈香降氣散或啓脾丸皆可擇用凡婦人思鬱不解致傷衝任之源而血氣日虧漸至經脈不調或短少漸閉者宜逍遙飮或大營煎若思憶不遂以致遺精·帶濁病在心肺不攝者宜秘元煎若思慮過度以致遺精滑泄及經脈錯亂病在肝腎不固者宜固陰煎若思鬱動火以致崩淋失血赤帶內熱經脈錯亂者宜保陰煎若思鬱動火陰虛肺熱煩渴咳嗽見血或骨蒸夜熱者宜四陰煎或一陰煎酌宜用之若儒生蹇厄思結枯腸及任勞·任怨心脾受傷以致怔忡·健忘倦怠·食少漸至消瘦或爲膈噎·嘔吐者宜壽脾煎或七福飮若心膈氣有不順或微見疼痛者宜歸脾湯或加砂仁·白豆蔲·丁香之類以微順之
一憂鬱內傷之治若初鬱不開未至內傷而胸膈痞悶者宜二陳湯·平胃散或和胃煎或調氣平胃散或神香散或六君子湯之類以調之若憂鬱傷脾而呑酸·嘔惡者宜溫胃飮或神香散若憂鬱傷脾肺而困倦·怔忡·倦怠·食少者宜歸脾湯或壽脾煎若憂思傷心脾以致氣血日消飮食日減肌肉日削者宜五福飮·七福飮甚者大補元煎
諸鬱滯治法
凡諸鬱滯如氣·血·食·痰·風·濕·寒·熱或表·或裏或臟·或腑一有滯逆皆爲之鬱當各求其屬分微甚而開之自無不愈氣鬱者宜木香·沈香·香附·烏藥·藿香·丁香·靑皮·枳穀·茴香·厚朴·撫芎·檳榔·砂仁·皂角之類血鬱者宜桃仁·紅花·蘇木·肉桂·延胡·五靈脂·牡丹皮·川芎·當歸·大黃·朴硝之類食鬱者宜山査·麥芽·神麯·枳實·三稜·蓬朮·大蒜·蘿蔔或生韭飮之類痰鬱者宜半夏·南星·海石·栝蔞·前胡·貝母·陳皮·白芥子·玄明粉·海藻·皂角·牛黃·天竺黃·竹瀝之類風鬱者宜麻黃·桂枝·柴胡·升麻·乾葛·紫蘇·細辛·防風·荊芥·薄荷·生薑之類濕鬱者宜蒼朮·白朮·茯苓·澤瀉·猪苓·羌活·獨活之類寒鬱者宜乾薑·肉桂·附子·吳茱萸·蓽撥·胡椒·花椒之類熱鬱者宜黃連·黃檗·黃芩·梔子·石膏·知母·龍膽草·地骨皮·石斛·連翹·天花粉·玄參·犀角·童便·錄豆之類以上諸鬱治法皆所以治實邪也若陽虛則氣不能行陰虛則血不能行氣血不行無非鬱症若用前法則愈虛·愈鬱矣當知所辨而參以三法如前庶無誤也
述古共二條
丹溪曰鬱病大率有六曰氣鬱者胸脇疼痛脈沈而濇濕鬱者周身走痛或關節疼痛遇陰則發脈沈而細熱鬱者瞀悶煩心尿赤脈沈而數痰鬱者動則喘息脈沈而滑血鬱者四肢無力能食·便血脈沈而芤食鬱者噯酸·腹飽不喜飮食或七情之邪鬱或寒熱之交侵或九氣之怫鬱或雨濕之侵凌或酒漿之積聚故爲留飮·濕鬱之疾又如熱鬱而成痰痰鬱而成癖血鬱而成瘕食鬱而成痞滿此必然之理也
戴氏曰鬱者結聚不得發越也當升不升當降不降當變化不得變化故傳化失常而鬱病作矣大抵諸病多有兼鬱者或鬱久而生病或病久而生鬱或用藥雜亂而成鬱故凡病必參鬱治
附按
丹溪治一室女因事忤意鬱結在脾半年不食但日食熟菱棗數枚遇喜食饅頭彈子大深惡粥飯予意脾氣實非枳實不能散以溫膽湯去竹茹與之數十貼而愈一女許婚後夫經商二年不歸因不食困臥如癡無他病多向裏床坐此思想氣結也藥難獨治得喜可解不然令其怒使其木氣升發而脾氣自開木能制土故也因自往激之大怒而哭良久令解之與藥一貼卽求食矣予曰病雖愈必得喜方已乃紿以夫回旣而果然病遂不擧
鬱症論列方
六鬱湯和陣
解肝煎新方和陣
化肝煎新方寒陣
越鞠丸和陣
二陳湯和陣
異功散補陣
和胃飮新方和陣
溫胃飮新方熱陣
逍遙飮新方因陣
溫膽湯和陣
歸脾湯補陣
五君子煎新方熱陣
五福飮新方補陣
七福飮新方補陣
六君子湯補陣
一陰煎新方補陣
四陰煎新方補陣
大補元煎新方補陣
固陰煎新方固陣
秘元煎新方固陣
啓脾丸和陣
生韭飮和陣
平胃散和陣
調氣平胃散和陣
壽脾煎新方熱陣
保陰煎新方寒陣
沈香降氣散和陣
大營煎新方補陣
論外備用方
逍遙散補陣
三和散和陣氣鬱
加味二陳湯和陣鬱
七氣湯和陣傷氣
加味四七湯和陣
局方七氣湯和陣七情鬱
景岳全書卷之二十明集雜證謨
嘔吐
經義
至眞要大論曰諸痿喘嘔皆屬於上諸逆衝上皆屬於火諸嘔吐酸暴注下迫皆屬於熱
脈解篇曰太陰所謂食則嘔者物盛滿而上溢故嘔也少陰所謂嘔·咳·上氣·喘者陰氣在下陽氣在上諸陽氣浮無所依從故嘔·咳·上氣·喘也
經脈篇曰足太陰之脈挾咽連舌本散舌下其支者復從胃別上膈注心中是動則病舌本强食則嘔胃脘痛腹脹·善噫足厥陰肝所生病者胸滿·嘔逆
擧痛論曰寒氣客於腸胃厥逆上出故痛而嘔也
六元正紀大論曰少陽所至爲嘔涌厥陰所至爲脇痛·嘔泄
邪氣臟腑病形篇曰膽病者善太息口苦嘔宿汁肝脈緩甚爲善嘔腎脈微緩爲洞洞者食不化下嗌還出
四時氣篇曰善嘔嘔有苦長太息心中憺憺恐人將捕之邪在膽逆在胃膽液泄則口苦胃氣逆則嘔苦故曰嘔膽
刺禁論曰刺中膽一日半死其動爲嘔
診要經終論曰太陰終者腹脹閉不得息善噫·善嘔嘔則逆逆則面赤
五味論曰苦走骨多食之令人變嘔
論證共四條
嘔吐一症最當詳辨虛實實者有邪去其邪則愈虛者無邪則全由胃氣之虛也所謂邪者或暴傷寒凉或暴傷飮食或因胃火上衝或因肝氣內逆或以痰飮水氣聚於胸中或以表邪傳裏聚於少陽陽明之間皆有嘔症此皆嘔之實邪也所謂虛者或其本無內傷又無外感而常爲嘔吐者此旣無邪必胃虛也或遇微寒或遇微勞或遇飮食少有不調或肝氣微逆卽爲嘔吐者總胃虛也凡嘔家虛實皆以胃氣爲言使果胃强脾健則凡遇食飮必皆運化何至嘔吐故雖以寒熱·飢飽大有所傷亦不能動而玆略有所觸便不能勝使非胃氣虛弱何以若此此虛實之原所當先察庶不致誤治之害
一凡胃氣本虛而或停滯不行者是又虛中有實不得不暫從淸理然後可以培補又或雖有停滯而中氣虛困不支者是又所急在虛不得不先顧元氣而略兼淸理此中本末·先後自有確然之理所以貴知權也
一嘔家雖有火症詳列後條然凡病嘔吐者多以寒氣犯胃故胃寒者十居八九內熱者十止一二而外感之嘔則尤多寒邪不宜妄用寒凉等藥使非眞有火證而誤用之胃强者猶或可支胃弱者必遭其虐觀劉河間曰胃膈甚則爲嘔火氣炎上之象也此言過矣若執而用之其害不小又孫眞人曰嘔家聖藥是生薑此的確之見也勝於河間遠矣
一仲景曰傷寒嘔多雖有陽明證不可攻之此但以傷寒爲言也然以余之見則不但傷寒而諸證皆然何也蓋雜證嘔吐尤非傷寒之比其在傷寒則猶有熱邪但以熱在上焦未全入府則下之爲逆故不可下也若雜證之嘔吐非胃寒不能化則脾虛不能運耳脾胃旣虛其可攻乎且上下之病氣或無涉而上下之元氣實相依此嘔吐之所以不可攻者正恐病在上而攻其下下愈虛則上愈困耳
虛嘔證治共三條
凡胃虛作嘔者其證不一當知所辨若胃脘不脹者非實邪也胸膈不痛者非氣逆也內無熱躁者非火證也外無寒熱者非表邪也無食·無火而忽爲嘔吐者胃虛也嘔吐無常而時作·時止者胃虛也食無所停而聞食則嘔者胃虛也氣無所逆而聞氣則嘔者胃虛也或身背或食飮微寒卽嘔者胃虛也或呑酸或噯腐時苦惡心兀兀然泛泛然冷嚥靡寧者胃虛也或因病誤治妄用剋伐寒凉本無嘔而致嘔者胃虛也或朝食暮吐暮食朝吐食入中焦而不化者胃虛也食入下焦而不化者土母無陽命門虛也凡此虛證必皆宜補是固然矣然胃本屬土非火不生非煖不化是土寒者卽土虛也土虛者卽火虛也故曰脾喜煖而惡寒土惡濕而喜燥所以東垣特著溫補之法蓋特爲胃氣而設也庸可忽哉第在河間則言嘔因胃火是火多實也玆余言嘔因胃寒是寒多虛也一熱·一寒若皆失中和之論不知嘔因火者余非言其必無但因火而嘔者少因寒而嘔者多耳因胃實而嘔者少因胃虛而嘔者多耳故不得不有此辨
一虛嘔之治但當以溫胃補脾爲主宜人蔘理中湯爲正治或溫胃飮·聖朮煎·蔘薑飮之類亦可酌用或黃芽丸尤爲最妙若胃口寒甚者宜附子理中湯或四味回陽飮或一氣丹主之若虛在陰分水泛爲痰而嘔吐者宜金水六君煎虛甚者宜理陰煎或六味回陽飮若久病胃虛不能納穀者俱當以前法酌治之若胃氣微虛而兼痰者宜六君子湯主之
一凡中毒而吐者當察其所中者何物蓋中熱毒而吐者宜解以苦寒之劑中陰寒之毒而吐瀉不止者宜解以溫熱之劑若因吐瀉而脾胃致虛者非大加溫補不可此症有中寒毒吐瀉治按在後當幷閱之
實嘔證治共九條
凡實邪在胃而作嘔者必有所因必有見症若因寒滯者必多疼痛因食滯者必多脹滿因氣逆者必痛脹連於脇肋因火鬱者必煩熱燥渴脈洪而滑因外感者必頭身發熱脈數而緊如無實症·實脈而見嘔吐者切不可以實邪論治
一寒邪犯胃而作嘔者其證有三一以食飮寒凉或誤食性寒·生冷等物致傷胃氣因而作嘔若果寒滯未散而兼脹·兼痛者宜溫中行滯以大小和中飮·神香散或二陳湯加薑桂之類主之或和胃飮亦佳一以陰寒氣令或雨水沙氣及水土寒濕之邪犯胃因而作嘔·作泄若寒滯未散而或脹·或痛者宜溫中散寒以平胃散·神香散·加減二陳湯·除濕湯·局方四七湯·大七香丸之類主之一以風寒外感或傷寒或痎瘧凡邪在少陽表邪未解而漸次入裏所以外爲寒熱內爲作嘔蓋少陽之經下胸中·貫膈而然此半表半裏證也治宜解表散寒以柴陳煎·小柴胡湯·正柴胡飮之類主之若微嘔·微吐者邪在少陽若大嘔·大吐者此又邪在陽明胃家病也宜二陳湯或不換金正氣散·藿香正氣散之類主之若胃虛兼寒者惟理中湯·溫胃飮之類爲宜
一飮食傷胃而作嘔者如果留滯未消而兼脹痛等症宜大和中飮排氣飮神香散之類主之或啓脾丸亦可酌用如食已消而嘔未止者宜溫胃飮主之
一火在中焦而作嘔者必有火症火脈或爲熱渴或爲燥煩脈必洪數吐必湧猛形氣聲色必皆壯麗若察其眞有火邪但降其火嘔必自止火微兼虛者宜外臺黃芩湯或半夏瀉心湯火甚者宜抽薪飮或大小分淸飮若暑熱犯胃多渴多嘔氣虛煩躁而火有不淸者竹葉石膏湯若熱甚嘔吐不止而火在陽明兼頭痛者白虎湯或太淸飮或六一散若冒暑嘔吐而火不甚者宜香薷飮或五物香薷飮此有胃火治按在後
一痰飮留於胸中或寒濕在胃水停中脘而作嘔吐者宜和胃二陳煎苓朮二陳煎或小半夏加茯苓湯橘皮半夏湯之類皆可酌用
一氣逆作嘔者多因鬱怒致動肝氣胃受肝邪所以作嘔然胃强者未必易動而易動者多因胃虛故凡治此者必當兼顧胃氣宜六君子湯或理中湯主之若逆氣未散或多脹滿者宜二陳湯或橘皮半夏湯之類主之或神香散亦佳
一瘧痢作嘔者其在瘧疾則以表邪內陷凡邪在少陽陽明太陰者皆能作嘔但解去表邪嘔必自止其在痢疾之嘔則多因胃氣虛寒蓋表非寒邪無以成瘧裏非寒邪無以成痢而病不知本尙何醫云二證方論具載本門
一朝食午吐午食晩吐或朝食暮吐詳後反胃門
一方治嘔吐之極或反胃粥湯入胃卽吐垂死者用人蔘二兩水一升煮四合熱服日再進兼以人蔘煮粥食之卽不吐
吐蛔
凡吐蛔者必因病而吐蛔非因蛔而致吐也故不必治其蛔而但治其所以吐則蛔自止矣有因胃火而吐蛔者以內熱之甚蛔無所容而出也但淸其火火淸而蛔自靜輕者抽薪飮甚者萬應丸之屬是也有因胃寒而吐蛔者以內寒之甚蛔不能存而出也但溫其胃胃煖而蛔自安仲景烏梅丸之屬是也有因胃虛無食而吐蛔者以倉稟空虛蛔因求食而上出也此胃氣大虛之候速宜補胃溫中以防根本之敗如溫胃飮理中湯聖朮煎之屬也以上三者固皆治蛔之法然蛔有死者有活者若吐死蛔則但治嘔如前可也若活蛔上出不已則不得不有以逐之蓋蛔性畏酸畏苦但加烏梅爲佐使則蛔自伏也若胃實火盛者可加苦楝根或黃連亦善其有未盡者俱詳列諸蟲本門及後條吐蛔治按中
治嘔氣味論
凡治胃虛嘔吐最須詳審氣味蓋邪實胃强者能勝毒藥故無論氣味優劣皆可容受惟胃虛氣弱者則有宜否之辨而胃虛之甚者則於氣味之間關係尤重蓋氣虛者最畏不堪之氣此不但腥臊耗散之氣不能受卽微香微郁幷飮食之氣亦不能受而其他可知矣胃弱者最畏不堪之味此非惟至苦極劣之味不能受卽微鹹微苦幷五穀正味亦不能受而其他可知矣此胃虛之嘔所以最重氣味使或略有不投則入口便吐終無益也故凡治陽虛嘔吐等症則一切香散鹹酸辛味不堪等物悉當以已意相測測有不妥切不可用但補其陽陽回則嘔必自止此最確之法不可忽也
余嘗見一沈姓者素業醫極多勞碌且年及四旬因患㿗疝下墜欲提使上升自用鹽湯吐法不知胃虛畏鹹遂致吐不能止湯水皆嘔如此者一日一夜忽又大便下黑血一二碗而脈則微渺如毛幾如將絶此蓋吐傷胃氣脾虛之極兼以鹽湯走血故血不能攝從便而下余令其速用人蔘薑附等劑以回垂絶之陽庶乎可療忽又一醫至曰諸逆衝上皆屬火也大便下血亦因火也尙堪用蔘附乎宜速飮童便則嘔可愈而血亦止矣其人以爲有理及童便下咽卽嘔極不堪名狀嘔不止而命隨繼之矣嗚呼夫以胃强之人亦且聞尿欲嘔況嘔不能止而復可加以尿乎此不惟死者堪憐而妄用若此者尙敢稱醫誠可惡可恨也故筆之於此幷以徵氣味之證又別有氣味治按在小兒門嘔吐條中所當參酌
述古共五條
王太僕曰內格嘔逆食不得入是有火也病嘔而吐食入反出是無火也
金匱要略曰先嘔却渴者此爲欲解先渴却嘔者爲水停心下此屬飮家嘔家本渴今反不渴者以心下有支飮故也此屬支飮問曰病人脈數數爲熱當消穀引食而反吐者何也曰以發其汗令陽微膈氣虛脈乃數數爲客熱不能消穀胃中虛冷故也脈弦者虛也胃氣無餘朝食暮吐變爲胃反寒在於上醫反下之今脈反弦故名曰虛病人欲吐者不可下之嘔而胸滿者吳茱萸湯主之嘔而吐涎沫頭痛者吳茱萸湯主之嘔而腸鳴心下痞者半夏瀉心湯主之乾嘔而利者黃芩半夏生薑湯主之諸嘔吐穀不得下者小半夏湯主之嘔吐而病在膈上後思水者解急與之思水者猪苓散主之嘔而脈弱小便復利身有微熱見厥者難治四逆湯主之嘔而發熱者小柴胡湯主之胃反嘔吐者大半夏湯主之食已卽吐者大黃甘草湯主之胃反吐而渴欲飮水者茯苓澤瀉湯主之乾嘔吐逆吐涎沫者半夏乾薑散主之病人胸中似喘不喘似嘔不嘔似噦不噦徹心中慣慣然無奈者生薑半夏湯主之乾嘔噦若手足厥者橘皮湯主之
朱丹溪曰胃中有熱膈上有痰者二陳湯加炒山梔黃連生薑有久病嘔者胃虛不納穀也用人蔘生薑黃芪白朮香附之類嘔吐朱奉議以半夏橘皮生薑爲主劉河間謂嘔者火氣炎上此特一端耳有痰膈中焦食不得下者有氣逆者有寒氣鬱於胃口者有食滯心肺之分新食不得下而反出者有胃中有火與痰而嘔者嘔吐藥忌栝蔞杏仁桃仁蘿蔔子山梔皆能作吐肝火出胃逆上嘔吐者抑靑丸夏月嘔吐不止五苓散加薑汁吐蟲用炒錫灰檳榔末米飮服胃中有熱者二陳湯加薑苓連惡心有熱有痰有虛皆用生薑入藥
薛立齋曰若脾胃氣虛而胸膈不利者用六君子湯壯脾土生元氣若過服辛熱之劑而嘔吐噎膈者用六君子加芎歸益脾土以抑陰火胃火內格而飮食不入者用六君子加苓連淸熱養胃若病嘔吐食入而反出者用六君子加木香炮薑溫中補脾若服耗氣之劑血無所生而大便燥結者用四君子加芎歸補脾生血若火逆衝上食不得入者用四君子加山梔黃連淸熱養血若痰飮阻滯而食不得入者用六君子加木香山梔補脾化痰若脾胃虛寒飮食不入或入而不化者用六君子加木香炮薑溫補脾胃更非愼房勞節厚味調飮食者不治年高無血者亦不治
徐東皐曰胃虛嘔吐惡食不思食兼寒者惡寒或食久還吐或朝食暮吐暮食朝吐脈遲而微濇此皆虛寒者也宜藿香安胃散理中湯甚者丁香煮散溫補胃中鬱熱飮食積滯而嘔者則惡食惡寒煩悶膈滿或渴喜凉聞食則吐服藥亦吐脈洪大而數此皆實熱者也宜竹茹湯麥門冬湯淸之若食積多者用二陳加神麯麥芽黃連保和丸之類消導之
中寒毒吐瀉脹滿新按
凡胃寒者多爲嘔吐而中寒毒者又必吐而兼瀉余在燕都嘗治一吳參軍者因見鮮蘑菇肥嫩可愛令庖人貿而羹之以致大吐大瀉延彼鄕醫治之咸謂速宜解毒乃以黃連黑豆桔梗甘草枳實之屬連進之而病益甚遂至胸腹大脹氣喘水飮皆不能受危窘已甚延救於余投以人蔘白朮甘草乾薑附子茯苓之類彼疑不敢用曰腹脹氣急口乾如此安敢再服此藥乃停一日而病愈劇若朝露矣因而再懇與藥如前彼且疑且畏而決別於內閫曰必若如此則活我者此也殺我者亦此也余之生死在此一擧矣遂不得已含淚呑之一劑而嘔少止再劑而脹少殺隨大加熟地黃以兼救其瀉亡之陰前後凡二十餘劑復元如故彼因問曰余本中毒致病鄕人以解毒而反劇先生以不解毒而反愈者何也余曰毒有不同豈必如黃連甘桔之類迺可解耶卽如蘑菇一物必産於深坑枯井或沈寒極陰之處乃有之此其得陰氣之最盛故肥白最嫩也公中此陰寒之毒而復解以黃連之寒其謂之何玆用薑附非所以解寒毒乎用人蔘熟地非所以解毒傷元氣乎然則彼所謂解毒者適所以助毒也余所謂不解毒者正所以解毒也理本甚明而人弗能辨凡諸病之誤治者無非皆此類耳公頓首愀然嘆曰信哉使非吾丈幾爲含寃之魄矣祈壽諸梓以爲後人之鑑云
胃火上衝嘔吐新按
一金宅少婦宦門女也素任性每多胸脇痛及嘔吐等症隨調隨愈後於秋盡時前症復作而嘔吐更甚病及兩日甚至厥脫不省如垂絶者再後延予至見數醫環視僉云湯飮諸藥皆不能受入口卽吐無策可施一醫云惟用獨蔘湯庶幾可望其生耳余因診之見其脈亂數甚而且煩熱躁擾莫堪名狀意非陽明之火何以急劇若此乃問其欲冷水否彼卽點首遂與以半鍾惟此不吐且猶有不足之狀乃復與一鍾稍覺安靜余因以太淸飮投之而猶有謂此非傷寒又値秋盡能堪此乎余不與辯及藥下咽卽酣睡半日不復嘔矣然後以滋陰輕淸等劑調理而愈大都嘔吐多屬胃寒而復有火證若此者經曰諸逆衝上皆屬於火卽此是也自後凡見嘔吐其有聲勢湧猛脈見洪數症多煩熱者皆以此法愈之是又不可不知也
吐蛔新按
一胡宅小兒年甫三歲偶因飮食不調延幼科診治所用之藥無非淸火化滯等劑因而更損胃氣反致嘔吐溏泄復加淸利遂致吐蛔初止數條漸至數十條細如燈草甚至成團攪結而出早晩不絶所下者亦如之羸困至極求治於予因與溫胃飮二三劑其蟲朝夕不止其多如故初不識其何所從來而神化之速一至如此乃翁切懇曰止此一兒死生在公矣萬望先逐此蟲蟲不盡則病日甚其能生乎予弗之聽但以前藥倍加人蔘仍加附子二三劑而嘔吐漸稀瀉亦隨止瀉止後乃以理陰煎溫胃飮出入間用十餘曰而蟲漸少一月餘而飮食進肌肉生復元如故矣其翁積誠稱謝因問曰小豚之病誠然危矣令何以不治蟲不治嘔瀉而三者俱愈可聞敎乎予曰公之所畏者蟲也予之所畏者胃氣也且凡逐蟲之藥無有不傷胃氣者向使胃氣再傷非惟不能逐蟲而命必隨之矣其害孰甚故保生之權全在知本知末但使脾胃日强則拔去化蟲之源而三病同歸一得矣尙何蟲瀉之敢橫哉聞者嘆服因附著按於此
又一王宅少婦年未二旬素喜瓜果生冷因常病心腹疼痛每發必數日不食後及二旬之外則每發必至吐蛔初吐尙少自後日甚日多每吐必一二十條每發必旬日不食所經諸醫但知攻蟲旋去旋生百藥不效予爲診視脈症幷察病因知其傷於生冷以致脾胃虛寒陰濕氣聚故爲此症使不溫養脾胃以杜寒濕化生之源而但事攻蟲蟲去復生終無濟也因製溫臟丸與之藥未完而病隨愈矣後因病愈而少年任意仍耽生果舊病復作再製丸服乃得全愈觀此二症如前之小兒乃因凉藥傷脾所以生蟲後之女人乃因生果傷胃所以生蟲可見陰濕內淫而脾胃虛寒是卽生蟲之由也故凡治蟲之法但察其別無疳熱等症者悉當以溫補脾胃爲主
嘔吐論列方
二陳湯和陣
理中湯熱陣
附子理中湯熱陣
理陰煎新方熱陣
四君子湯補陣
加減二陳湯和陣
溫胃飮新方熱陣
六君子湯補陣
金水六君煎新方和陣
聖朮煎新方熱陣
神香散新方和陣
四逆湯熱陣
黃芽丸新方熱陣
四味回陽飮新方熱陣
蔘薑飮新方熱陣
啓脾丸和陣
和胃飮新方和陣
平胃散和陣
六味回陽飮新方熱陣
五苓散和陣
橘皮湯和陣熱陣
和胃二陳煎新方和陣
一氣丹新方熱陣
除濕湯和陣
苓朮二陳煎新方和陣
排氣飮新方和陣
吳茱萸湯熱陣
生薑半夏湯熱陣
猪苓散和陣
竹茹湯和陣
半夏乾薑散熱陣
保和丸小兒
萬應丸攻陣
茯苓澤瀉湯熱陣
六一散寒陣
香薷飮和陣
五物香薷飮和陣
白虎湯寒陣
太淸飮新方寒陣
藿香安胃散熱陣
抽薪飮新方寒陣
黃芩湯和陣
藿香正氣散和陣
柴陳煎新方散陣
抑靑丸寒陣
橘皮半夏湯和陣
大半夏湯和陣
小半夏湯和陣
半夏瀉心湯寒陣
大分淸飮新方寒陣
小分淸飮新方和陣
局方四七湯和陣
大和中飮新方和陣
小和中飮新方和陣
竹葉石膏湯寒陣
小柴胡湯寒陣
正柴胡飮新方散陣
仲景烏梅丸和陣
麥門冬湯寒陣
丁香煮散熱陣
大黃甘草湯攻陣
大七香丸和陣
不換金正氣散和陣
小半夏加茯苓湯和陣
黃芩半夏生薑湯和陣
溫臟丸新方熱陣
論外備用方
獨蔘湯補陣
蔘朮湯補陣
蔘苓白朮散補陣
蔘附湯補陣
五味異功散補陣
金匱大建中湯補陣寒上衝
八味大建中湯補陣寒嘔
香砂六君子湯補陣
二朮二陳湯和陣吐淸水
益黃散和陣脾寒氣滯
治中湯熱陣中氣不和
茯苓半夏湯和陣水氣嘔
葛花解酲湯和陣
靑州白丸子和陣
半夏丁香丸和陣寒滯
檳榔煎和陣寒濕瘴
保和湯和陣散邪順氣
丁香半夏丸和陣寒痰
陳皮湯和陣和胃
六和湯和陣和胃
橘半胃苓湯和陣和胃
旋覆花湯散陣風痰嘔
胃愛散熱陣虛寒滯
理中加丁香湯熱陣中寒
甘露湯熱陣和胃
丁附散熱陣胃寒
丁香溫中湯熱陣和胃
安脾散熱陣冷痰飮
倍朮丸熱陣飮嘔
丁香茯苓湯熱陣溫中行滯
養胃湯熱陣虛寒氣滯
補脾湯熱陣虛滯
理中化痰丸熱陣虛痰
養正丹熱陣氣壅不降
八味理中丸熱陣虛寒
五味沈附湯熱陣胃寒
吳茱萸湯熱陣頭痛嘔
胡椒理中湯熱陣虛寒
橘皮乾薑湯熱陣胃寒嘔
七味人蔘丸熱陣虛寒
甘草乾薑湯熱陣脾寒
藿香安胃散熱陣寒滯
草豆蔲湯熱陣調氣
丁香柿蒂散熱陣胃寒
霍亂
經義
經脈篇曰足太陰厥氣上逆則霍亂
氣交變大論曰歲土不及民病飱泄·霍亂
六元正紀大論曰不遠熱則熱至熱至則身熱吐下霍亂太陰所至爲中滿·霍亂吐下土鬱之發爲嘔吐·霍亂
論證共三條
霍亂一症以其上吐下瀉反覆不寧而揮藿撩亂故曰霍亂此寒邪傷臟之病也蓋有外受風寒寒氣入臟而病者有不愼口腹內傷食飮而病者有傷飢·失飽飢時胃氣已傷過飽食不能化而病者有水土氣令寒濕傷脾而病者有旱潦·暴雨淸濁相混誤中沙氣·陰毒而病者總之皆寒濕傷脾之症邪在脾胃則中焦不能容受故從上而出則爲吐從下而出則爲瀉且凡邪之易受者必其脾氣本柔而旣吐·旣瀉則脾氣不無更虛矣故凡治霍亂者必宜以和胃健脾爲主健者培補之謂因其邪氣已去而胃氣受傷故非培補不可也和者調和之謂以其胃氣雖傷而邪猶未盡故非察其邪正而酌爲調和不可也若其寒少滯多則但以溫平之劑調之可也若滯因於寒則非溫熱之劑不能調也而諸家有言爲火者謂霍亂之病多在夏秋之間豈得爲之傷寒乎籲謬亦甚矣不知夏秋之交正多臟寒之病蓋一以盛暑將殺新凉初起天人易氣寒之由也一以酷暑當令生冷不節疾病因時寒之動也人以夏秋之外熱易見而臟腑之內寒難見故但知用熱遠熱而不知用寒遠寒見之淺陋多有如此此所以多致誤也學者於此當熟察之
一轉筋霍亂症以其足腹之筋拘攣急痛甚至牽縮陰丸痛迫小腹最爲急候此足陽明厥陰氣血俱傷之候也觀河間曰轉筋經云反戾也熱氣燥爍於筋則攣瘈而痛火主燔爍躁動故也或以爲寒客於筋者誤也蓋寒雖主於收引然止爲厥逆禁固屈伸不便安得爲轉筋也所謂轉者動也陽動陰靜熱證明矣丹溪亦曰轉筋屬血熱余謂此二子之言總屬一偏之見不可從也試以內經質之不有曰經筋之病寒則反折筋急熱則筋弛縱不收此轉筋者謂非反折筋急之病乎而何以謂之熱也夫所謂轉者以其堅强急痛有如扭轉之狀是謂轉筋今西北方以轉字作去聲者卽其義也而河間曰轉者動也則不爲强矣且凡患轉筋者必於大吐大瀉之後乃有此症未聞於吐瀉之前而先見轉筋者也若轉於吐瀉之前而謂之火猶可云因火而病也旣轉於吐瀉之後則上下皆已火去豈因吐瀉而反生火耶又何以吐瀉之前火不轉耶河間其何以解之蓋陽明爲五臟六腑之海主潤宗筋此證以陽明血氣驟損筋急而然本非火也觀無擇陳氏曰轉筋者以陽明養宗筋屬胃與大腸今暴吐下津液頓亡外感四氣內傷七情攻閉諸脈枯削於筋宗筋失養必致攣縮甚則卵縮舌卷爲難治此說始爲切當若從河間而作火治能無誤乎余故曰不可從也
一夏秋新凉之交或疾風暴雨或乍寒乍煖之時此皆陰陽相駁之際善養生者最於此時宜愼凡外而衣被內而口腹宜增則增宜節則節略爲加意則却疾亦自不難其或少有不調而爲微寒所侵則霍亂吐瀉攪腸腹痛瘧痢之類頃刻可至此其所忽者微而所害者大也且膏粱與藜藿不同薄弱與强壯逈異矧强者猶不可恃强而弱者顧可以忘弱耶此自珍者之不可忽也
論治共七條
一霍亂初起當陰陽擾亂邪正不分之時惟宜以薑鹽淡湯徐徐與之令其徐飮徐吐或以二陳湯探吐之則吐中自有發散之意必俟滯濁大出胃氣稍定乃察其有無泄瀉有無脹滿有無嘔惡以辨邪正虛實然後隨其證而調理之自無不愈者但於吐瀉擾亂之後胃氣未淸邪氣未淨之時凡一切食飮之類寧使稍遲切不可急與粥湯以致邪滯復聚則爲害不小也不可不愼亦不可妄用凉藥
一霍亂初起胃口不淸邪氣未淨或痛而嘔惡不止察其邪甚於上者宜和胃飮神香散或平胃散擇而用之邪甚於下者宜五苓散胃苓湯或苓朮二陳煎之類主之
一霍亂無脹無痛而但嘔惡不寧者此脾胃受傷虛寒證也若胃氣微虛兼滯者宜六君子湯或溫胃飮主之若但虛無滯者宜理中湯或五君子煎主之若虛而無寒者止用四君子湯或五味異功散亦可若虛在陰分水中無火因瀉而嘔惡不已胸腹膨膨者必用理陰煎或去當歸加人蔘主之若吐利四肢拘急脈沈而遲此脾腎證也宜四君子加薑附厚朴或理陰煎主之
一霍亂雜症凡霍亂後身熱不退脈數無汗者宜酌其虛實於前治法中加柴胡主之寒邪甚者宜用麻黃吐利脈浮自汗者宜四君子加桂枝主之吐利頭痛身熱而渴者宜五苓散吐利因於過食或瓜果生冷以致食留不化遂成痞隔霍亂者宜大小和中飮或六和湯主之若生冷寒勝者宜加炮薑肉桂吳茱萸之類元戎曰太陰證霍亂者理中加橘紅名治中湯若吐下心腹作痛手足逆冷理中去白朮加熟附子名四順湯若吐利後轉筋者理中加火煅石膏一兩
一轉筋腹痛者因胃氣暴傷以致陽明厥陰血燥筋攣而然法當養血溫經乃爲正治若邪滯未淸者或先宜和胃飮加肉桂木瓜主之若氣虛者宜四君子湯加當歸肉桂厚朴木瓜之類陰虛少血者宜理陰煎加肉桂木瓜主之又治轉筋法男子以手挽其陰女子以手揪兩乳此千金法也
一乾霍亂症最爲危候其症則上欲吐而不能出下欲瀉而不能行胸腹攪痛脹急悶亂此必內有飮食停阻外有寒邪閉遏蓋邪淺者易於行動故卽見吐利邪深者陰陽格拒氣道不通故爲此症若不速治多致暴死宜先用鹽湯探而吐之一以去其滯隔一以通其淸氣但使淸氣得升然後濁氣得降從瀉而出斯不致害藥以溫中散滯破氣等劑庶乎胃氣可舒而邪隨以散宜排氣飮加減主之或神香散或局方七氣湯亦可酌用向余荊人患此幾致不救有治按在腹痛門
一霍亂之後多有煩渴者此以吐利亡津腎水乾涸故渴飮欲水勢所必然但宜溫煖調脾以止吐瀉脾氣得和渴將自止或以獨蔘湯徐徐與之最妙法也其有本以陽臟而因瀉亡陰或見火盛喜冷內熱脈洪者宜益元或竹葉石膏湯之類甘凉以濟之亦無不可
述古共三條
仲景曰霍亂頭痛發熱身疼痛熱多欲飮水者五苓散主之寒多不欲水者理中丸主之若臍上築者腎氣動也去朮加桂四兩此下卽理中湯加減法吐多者去朮生薑三兩下多者還用朮悸者加茯苓二兩渴欲得水者加朮足前成四兩半腹中痛者加人蔘足前成四兩半寒者加乾薑足前成四兩半腹滿者去朮加附子一枚服湯後如食頃飮熱粥一升許微自溫勿發揭衣被吐利止而身痛不休者當消息和解其外宜桂枝湯小和之吐利汗出發熱惡寒四肢拘急手足厥冷者四逆湯主之旣吐且利小便復利而大汗出下利淸穀內寒外熱脈微欲絶者四逆湯主之吐已下斷汗出而厥四肢拘急不解脈微欲絶者通脈四逆加猪膽汁湯主之吐利發汗脈平小煩者以新虛不勝穀氣故也
巢氏病源曰霍亂吐瀉皆由溫凉不調陰陽淆混二氣相干致脾胃受傷變爲霍亂寒氣客於脾則瀉客於胃則吐亦由飮酒食肉腥膾生冷過度或因坐臥濕地當風取凉使風冷之氣歸於三焦傳於脾胃脾胃得冷水穀不消皆成霍亂
陳無擇曰霍亂者心腹卒痛嘔吐下利憎寒壯熱頭痛眩運先心痛則先吐先腹痛則先瀉心腹俱痛則吐利幷作甚至轉筋入腹霍亂惡證無越於斯蓋陰陽反戾淸濁相干陽氣暴升陰氣頓墜陰陽痞膈上下奔逸治之惟宜溫煖更詳別三因以調之外因諸風則惡風有汗傷寒則惡寒無汗冒濕則重著傷暑則熱煩內因九氣所致鬱聚痰涎痞膈不通遂致滿悶隨其勝復必作吐利不內外因或諸飽食膾炙恣飮乳酪氷脯寒漿旨酒胃旣䐜脹脾臟停凝內鬱必發遂成吐利當從不內外因也
鍼灸法
刺委中穴出血或刺十指頭出血皆是良法今西北人凡病傷寒熱入血分而不解者悉刺兩手膕中出血謂之打寒蓋寒隨血去亦卽紅汗之類也故凡病受寒霍亂者亦宜此法治之今東南人有刮沙之法以治心腹急痛蓋使寒隨血聚則邪達於外而臟氣始安此亦出血之意也
霍亂吐瀉不止灸天樞氣海中脘四穴立愈
霍亂危急將死用鹽塡臍中灸二七壯立愈
轉筋十指拘攣不能屈伸灸足外踝骨尖上七壯
霍亂論列方
四君子湯補陣
五君子煎新方熱陣
六君子湯補陣
大和中飮新方和陣
小和中飮新方和陣
二陳湯和陣
神香散新方和陣
平胃散和陣
和胃飮新方和陣
溫胃飮新方熱陣
胃苓湯和陣
五苓散和陣
四逆湯熱陣
理中湯熱陣
理陰煎新方熱陣
獨蔘湯補陣
六和湯和陣
排氣飮新方和陣
益元散寒陣
理中丸熱陣
桂枝湯散陣
五味異功散補陣
苓朮二陳煎新方和陣
局方七氣湯和陣
竹葉石膏湯寒陣
四逆加猪膽汁湯熱陣
論外備用方
人蔘散和陣胃寒
縮脾飮和陣暑毒
藿香正氣散和陣風寒
丁香散和陣氣逆
治中湯熱陣中氣不和
吳茱萸湯熱陣陰暑
木瓜湯熱陣轉筋
大順散熱陣寒濕
薑附湯熱陣厥冷轉筋
冷香湯熱陣生冷滯
霍亂三方熱陣
乾霍亂二方熱陣
養正丹熱陣氣壅滯
訶子散熱陣老幼皆宜
四順附子湯熱陣陰寒
冷香飮子熱陣陰暑
千金霍亂方熱陣
附子粳米湯熱陣四逆乾嘔
惡心噯氣
經義
宣明五氣篇曰五氣所病心爲噫
脈解篇曰太陰所謂上走心爲噫者陰盛而上走於陽明陽明絡屬心故曰上走心爲噫也
經脈篇曰足太陰病則舌本强食則嘔胃脘痛腹脹善噫得後與氣則快然如衰
口問篇曰人之噫者何氣使然曰寒氣客於胃厥逆從下上散復出於胃故爲噫
陰陽別論曰二陽一陰發病主驚駭背痛善噫善欠名曰風厥
痺論曰心痺者脈不通煩則心下鼓暴上氣而喘嗌乾善噫
三部九候論曰若有七診之病其脈候亦敗者死矣必發噦噫
至眞要大論曰歲厥陰在泉風淫所勝民病膈咽不通食則嘔腹脹善噫得後與氣則快然如衰身體皆重太陽司天寒淫所勝民病胸脇胃脘不安面赤目黃善噫隘乾甚則色炱渴而欲飮病本於心少陰之復燠熱內作外爲浮腫爲噦噫
四時刺逆從論曰刺五臟中心一日死其動爲噫
診要經終論曰太陰終者腹脹閉不得息善噫善嘔
惡心證治內經無惡心之說凡嘔吐症卽其類也經義詳見本門共三條
惡心症胃口泛逆兀兀不寧之病凡惡心欲吐口必流涎嚥之不下愈嚥愈惡而嘔吐繼之亦有不嘔吐而時見惡心者然此雖曰惡心而實胃口之病非心病也此症之因則有寒有食有痰飮有穢氣有火邪有陰濕傷胃或傷寒瘧痢諸邪之在胃口者皆得有之若欲察之但當察其虛實寒熱則盡之矣蓋實邪惡心者邪去則止其來速其去亦速虛邪惡心者必得胃氣大復其病方愈且此症惟虛寒者十居八九卽有實邪嘔惡者亦必其脾氣不健不能運化而然此所以凡治惡心者必當知其實中有虛勿得妄行攻擊而胃氣不可不顧也
一虛寒惡心其症最多若非猝暴而常見或形氣不足之輩悉以胃氣弱也故凡治此者多宜以溫補爲主若脾胃微虛生痰或兼呑酸曖腐咳嗽惡心者宜六君子湯若脾腎虛寒痰滯咳嗽而惡心者金水六君煎若脾胃虛寒或太陰自利腹痛嘔吐惡心者溫胃飮或理中湯聖朮煎若脾腎虛寒上下不能運行或脹滿或嘔吐或傷寒陰證寒邪深入三陰而惡心嘔吐不止者理陰煎或溫胃飮
一實邪惡心以一時邪滯犯胃得吐則滯去滯去則惡心自解若有餘邪如法治之若惡心多痰及風寒咳嗽或傷生冷或飮酒過多脾胃不和者二陳湯或橘皮半夏湯若脾胃多滯或寒濕傷脾惡心者平胃散若胃寒多滯或傷生冷或寒痰不淸呑酸脹滿惡心者和胃飮或和胃二陳煎若受穢濁寒邪脹滿腹痛惡心者調氣平胃散若感冒暑熱火盛煩躁惡心者仲景竹葉石膏湯若中藥毒或諸毒而惡心者速宜於諸毒門求法治之
噯氣證治共三條
噯氣者卽內經之所謂噫也此實脾胃之氣滯起自中焦而出於上焦故內經曰上走心爲噫也據丹溪曰噯氣以胃中有痰有火愚謂此說未必皆然蓋噯氣多由滯逆滯逆多由氣不行氣逆不行者多寒少熱可皆謂之火耶故凡人之飮食太飽者多有此症及飮食不易消化者亦有此症但太飽作噯者此係實滯治宜行氣化食食不消化時多虛悶作者此係胃氣虛寒治宜溫補若痰火作噯者亦或有之但停痰必以胃弱胃弱多因無火此當詳辨脈症而酌治之也
一治噯之法凡胃虛兼滯而作噯者宜十味保和湯或枳殼散若胃寒氣滯作噯者和胃煎若胃寒生痰嘔惡·噯氣者宜和胃二陳煎若胃氣虛寒飮食難化時常虛飽·噯氣者宜溫胃飮或養中煎·理中湯若脾腎虛寒命門不煖陰邪不降則寒滯上焦而痞滿·噯氣者理陰煎加減治之
一丹溪曰噯氣以胃中有痰·有火宜用半夏·南星·香附·軟石膏·梔子或湯或丸服按此治必眞有火邪者乃可用否則恐滯於中而噯愈甚
惡心論列方
理中湯熱陣
溫胃飮新方熱陣
金水六君煎新方和陣
聖朮煎新方熱陣
理陰煎新方熱陣
養中煎新方熱陣
和胃二陳煎新方和陣
二陳湯和陣
和胃飮新方和陣
橘皮半夏湯和陣
枳殼散和陣
平胃散和陣
十味保和湯和陣
六君子湯補陣
調氣平胃散和陣
竹葉石膏湯寒陣
論外備急方
胃愛散熱陣
祛痰丸和陣
香砂六君子湯補陣
景岳全書卷之二十一明集雜證謨
呑酸
經義
至眞要大論曰諸嘔吐酸暴注下迫皆屬於熱少陽之勝嘔酸·善飢
辨證共五條
吐酸一症在河間言其爲熱在東垣言其爲寒夫理有一定奚容謬異若此豈理因二子可以易乎必二子於理有一悖耳此余之不能無言者乃以東垣爲是而以河間爲非也何以見之蓋河間之說實本內經經曰諸嘔吐酸暴注下迫皆屬於熱故河間病機悉訓爲火而甚以主寒者爲非不知內經此論乃以運氣所屬槪言病應非以嘔吐·注瀉皆爲內熱病也如果言熱則何以又曰寒氣客於腸胃厥逆上出故痛而嘔也又曰太陽之復心胃生寒胸中不和唾出淸水及爲噦噫此言嘔吐之有寒也豈皆熱耶又曰太陽之勝寒入下焦傳爲濡泄此言泄瀉之有寒也豈亦熱耶由此觀之則其此處言熱而彼復言寒豈非自相矛盾能無謬乎不知內經之理圓通·詳悉無不周備故有此言其常而彼言其變者有此言其順而彼言其逆者有此篇未盡而足之他論者有總言所屬而詳言所病者此內經之玄所以不易窮也故凡善觀此者務宜悟其源流察其分合其博也必燭其爲千爲萬其約也必貫其總歸一理夫如是斯足稱明眼人矣倘不能會其巓末而但知管測一斑又烏足以盡其妙哉矧復有不明宗旨悖理妄談謬借經文證己偏見者尙難枚擧無暇辨也玆因二子之論故幷及之而再悉於下觀者其加政焉
一辨河間吐酸之論爲非據河間曰酸者肝木之味也由火盛制金不能平木則肝木自甚故爲酸也如飮食熱則易於酸矣或言吐酸爲寒者誤也所以妄言爲寒者但謂多傷生硬·粘滑或傷冷物而爲噫酸·呑酸故俗醫主於溫和脾胃豈知經言人之傷於寒也則爲病熱故凡內傷冷物者或卽陰勝陽而爲病寒者或寒熱相擊而致腸胃陽氣怫鬱而爲熱者亦有內傷生冷而反病熱得大汗熱泄身凉而愈也若久喜酸而不已則不宜溫之宜以寒藥下之後以凉藥調之結散熱去則氣和也
凡此皆河間之說余每見之未嘗不反復切嘆觀其所言病機則由火及金由金及木由木及脾所以爲酸若發微談理果可轉摺如此則指鹿爲馬何患無辭惟其執以爲熱故不得不委曲若此若余言其爲寒則不然也夫酸本肝木之味何不曰火衰不能生土則脾氣虛而肝邪侮之故爲酸也豈不於理更爲明切而何以曲折强解有若是乎又若內經所言人之傷於寒也則爲病熱此言傷寒證寒邪在表則爲三陽之發熱及其傳裏則爲陽明之內熱豈以內傷冷物而亦云病熱者耶又豈有內傷冷物而可以汗解者耶卽以氣血强盛之人偶傷生冷久留不去而鬱爲熱者此以鬱久化熱或亦有之豈果因生冷而反熱耶矧內經本以外感言而河間引以證內傷謬亦甚矣此不惟大害軒岐之旨而致後人執以藉口其害又將何如也
一辨東垣吐酸之論爲是據發明曰內經言諸嘔吐酸皆屬於熱此上焦受外來客邪也胃氣不受外邪故嘔仲景以生薑·半夏治之以雜病論之嘔吐酸水者甚則酸水浸其心其次則吐出酸水令上下牙酸澁不能相對以大辛熱藥療之必減也酸味者收氣也西方肺金旺也寒水乃金之子子能令母實故用大鹹熱之劑瀉其子以辛熱爲之佐而瀉肺之實病機作熱攻之誤矣蓋雜病醋心濁氣不降欲爲中滿寒藥豈能治之乎
此東垣之說也余謂其最爲得理但其立言太諱如所云收氣及西方金旺水爲金子等義人有未達每多忽之卽在丹溪亦曰東垣不言外得風寒而作收氣立說欲瀉肺金之實又謂寒藥不可治酸而用安胃湯·加減二陳湯俱犯丁香且無治熱·濕·鬱積之法爲未合經意也因考丹溪治法則用茱蓮丸·二陳湯且曰宜用炒吳茱萸順其性而折之乃反佐之法也必用黃連爲君以治之此丹溪之意亦主於熱正與東垣相反而欲以芩連治吐酸則不可不辨也故余以東垣之說請爲之疎焉
夫所謂收氣者金氣也卽秋氣也內經曰秋氣始於上蓋陰盛之漸必始於秋以陽氣之將退也寒肅之漸必始於上以陽氣之日降也其云金旺者非云肺氣之充實正言寒氣之有餘也其云子令母實者以寒在上焦則收氣愈甚故治用鹹熱等劑以瀉其子亦無非扶陽抑陰之道最切當也丹溪未達其意而反以非之抑又何也卽如丁香氣味辛爽無毒凡中焦寒滯氣有不順者最其所宜又何至以犯字相戒而使後人畏之如虎耶蓋丹溪但知丁香不可犯而不知黃連·黃芩又豈呑酸證所宜輕犯者哉然說雖如此而說有未盡則云寒·云熱猶不無疑謹再竟其說如下
一吐酸症諸言爲熱者豈不各有其說在劉河間則曰如飮食熱則易酸矣在戴原禮則曰如穀肉在器濕熱則易爲酸也又有相傳者曰觀之造酒者凉作則甘過熱則酸豈非酸由熱乎諸說如此宛然其可信而欲人不從不可得也凡諸似是而非者正以此類譬之射者但能不離於前後左右便云高手不知犯此四字尙足以言射乎而諸家之說亦猶是耳
何以見之蓋察病者當察以理察理者當察以眞卽如飮食之酸由乎熱似近理矣然食在釜中使能化而不能酸者此以火力强而速化無留也若起置器中必久而後酸此停積而酸非因熱而酸也嘗見水漿冷積旣久未有不酸者此豈熱耶因不行也又云造酒者熱作則酸亦似近理然必於二三日之後鬱熱不開然後成酸未有熱作及時而遂致酸者且人之胃氣原自大熱所以三餐入胃俱能頃刻消化此方是眞陽火候之應若如造酒者必待竟日而後成則日不再餐胃氣能無憊乎若必如冷作之不酸方云無火則飮食之化亦須旬日此其胃中陽氣不已竭乎是可見胃氣本宜煖稍凉不可也酒甕本宜䟽鬱悶不可也故酒甕之化亦安能如胃氣之速而胃氣之健又安可同酒甕之遲乎此其性理相懸奚啻十倍有不待辨也明矣且人之飮食在胃惟速化爲貴若胃中陽氣不衰而健運如常何酸之有使火力不到則其化必遲食化旣遲則停積不行而爲酸爲腐此酸卽敗之漸也故凡病呑酸者多見飮食不快自食有不快必漸至中滿痞隔泄瀉等症豈非脾氣不强胃脘陽虛之病而猶認爲火能無誤乎余向在燕都嘗治一縉紳患此而求治者余告以寒彼執爲熱堅持造酒之說以相間難莫能與辯竟爲芩連之屬所斃而終不能悟豈非前說之誤之也耶亦可哀矣余故曰人之察理貴察其眞若見理不眞而疑似固執以致釀成大害者無非此類此似是而非之談所以不可不辨也
一呑酸之與吐酸證有三種凡喉間噯噫卽有酸水如醋浸心嘈雜不堪者是名呑酸卽俗所謂作酸也此病在上脘最高之處不時見酸而泛泛不寧者是也其次則非如呑酸之近不在上脘而在中焦胃脘之間時多嘔惡所吐皆酸卽名吐酸而渥渥不行者是也又其次者則本無呑酸吐酸等症惟或偶因嘔吐所出或酸或苦及諸不堪之味此皆腸胃中痰飮積聚所化氣味每有濁惡如此此又在中脘之下者也但其順而下行則人所不覺逆而上出則喉口難堪耳凡此三者其在上中二脘者則無非脾胃虛寒不能運化之病治此者非溫不可其在下脘偶出者則寒熱俱有但當因證以治其嘔吐嘔吐止則酸苦無從見矣雖然此亦余之論證故不得不曲盡其說若以實理言之則凡胃强者何暇及於酸苦其有酸苦者必其停積不行而然此宜隨證審察若無熱症熱脈可據而執言濕中生熱無分强弱惟用寒凉則未有不誤者矣
論治共七條
一治呑酸吐酸當辨虛實之微甚年力之盛衰實者可治其標虛者必治其本
一凡胃氣未衰年質壯盛或寒或食偶有所積而爲酸者宜用行滯溫平之劑以二陳湯平胃散和胃飮之類主之中氣微寒者宜加減二陳湯或橘皮湯甚者宜溫胃飮氣微虛者宜藿香安胃散此皆治標之法也
一脾胃氣虛及中年漸弱而飮食減少時見呑酸者惟宜溫補脾胃以理中湯溫胃飮聖朮煎之類主之切不可用淸凉消耗等藥若虛在陰分下焦不煖而水邪上泛爲酸者宜用理陰煎最妙
一丹溪曰治酸必用吳茱萸順其性而折之乃反佐之法也不知此實正治非順性也蓋其性熱最能煖中下二焦其味辛苦最能勝酸澁之味謂之反佐見之過矣
一用黃連爲君以治吐酸乃丹溪之法也觀其治案有一人酸塊自胸直上咽喉甚惡以黃連濃煎冷候酸塊欲上與數點飮之卽下蓋味苦沈降故酸得苦而卽下此亦揚湯止沸之法耳若年壯氣强偶有所積及酒濕不行而酸楚上泛者或用此法未必卽傷胃氣而亦可墜引下行卽權宜用之亦無不可然終非治本之道也若氣體略有虛弱及內傷年衰之輩而患吐酸者必不可妄用芩連再殘陽氣雖暫得苦降之力而胃氣愈傷則病必日甚而無可爲矣
一嘔吐淸水古法二朮二陳湯或六君子湯本皆正治之法然余嘗治水泛爲飮者覺自臍下上衝而吐水不竭以理陰煎治之其妙如神故此三方皆宜酌用
一凡肌表暴受風寒則多有爲呑酸者此其由息而入則臟氣通於鼻由經而入則臟兪係於背故凡寒氣一入則胃中陽和之氣被抑不舒所以滯濁隨見而卽刻見酸此明係寒邪犯胃也今以訛相傳者皆云肌表得風寒則內熱愈鬱而酸味刺心何其謬也夫因鬱成熱者必以漸久而成或一日或二日然後鬱而爲熱也今凡受寒呑酸者無不隨寒而酸見在卽刻豈卽刻便成鬱熱耶惟其非熱所以却之之法亦惟肌表宜溫煖藥劑宜香燥此自寒者熱之之正治而說者必欲執言爲熱故爾强解所謂道在邇而求諸遠凡屬謬妄者何非此類
述古
薛立齋曰吐酸呑酸大略不同吐酸者濕中生熱呑酸者虛熱內鬱皆屬脾胃虛寒中傳末症故內經以爲火者指其病形而言也東垣以爲胃寒者指其病本而言也凡患此者先當辨其呑吐而治以固本元爲主若服寒凉復傷胃氣則實實虛虛者矣復審其脾氣虛而飮食不能輸化濁氣不能下降者須用六君子湯補養脾胃爲主少佐越鞠丸以淸中故東垣先生云邪熱不殺穀若誤認爲實熱而妄用寒凉必變敗證
呑酸論列方
二陳湯和陣
平胃散和陣
六君子湯補陣
溫胃飮新方熱陣
和胃飮新方和陣
加減二陳湯和陣
聖朮煎新方熱陣
理中湯熱陣
理陰煎新方熱陣
二朮二陳湯和陣
橘皮湯和陣
越鞠丸和陣
藿香安胃散熱陣
論外備用方
麯朮丸和陣宿食
沈香降氣散和陣氣滯
半夏丁香丸和陣寒滯
茱連丸寒陣濕熱
安脾散熱陣胃寒
丁香茯苓湯熱陣溫胃行滯
倍朮丸熱陣飮
反胃
論證
反胃一症本屬火虛蓋食入於胃使果胃煖脾强則食無不化何至復出今諸家之論有謂其有痰者有謂其有熱者不知痰飮之留正因胃虛而完穀復出豈猶有熱觀王太僕曰內格嘔逆食不得入是有火也病嘔而吐食入反出是無火也此一言者誠盡之矣然無火之由則猶有上中下三焦之辨又當察也若寒在上焦則多爲惡心或泛泛欲吐者此胃脘之陽虛也若寒在中焦則食入不化每食至中脘或少頃或半日復出者此胃中之陽虛也若寒在下焦則朝食暮吐或暮食朝吐乃以食入幽門丙火不能傳化故久而復出此命門之陽虛也故凡治此者使不知病本所在混行猜摸而妄祈秦效所以難也
論治共七條
一治反胃之法當辨其新久及所致之因或以酷飮無度傷於酒濕或以縱食生冷敗其眞陽或因七情憂鬱竭其中氣總之無非內傷之甚致損胃氣而然故凡治此者必宜以扶助正氣健脾養胃爲主但新病者胃氣猶未盡壞若果飮食未消則當兼去其滯若有逆氣未調則當兼解其鬱若病稍久或氣體稟弱之輩則當專用溫補不可標本雜進妄行峻利開導消食化痰等劑以致重傷胃氣必致不起也
一虛在上焦微寒嘔惡者惟薑湯爲最佳或橘皮湯亦可若氣虛爲寒所侵而惡心嘔食者宜黃芽丸或橘皮乾薑湯之類主之若寒痰勝者宜小半夏湯或大半夏湯之類主之
一虛在中焦而食入反出者宜五君子煎理中湯溫胃飮聖朮煎之類主之若胃虛甚者宜四味回陽飮或黃芽丸主之若兼寒痰者宜六君子湯或理中化痰丸之類主之或水泛爲痰者宜金水六君煎主之若胃不甚寒而微虛兼滯者宜五味異功散主之
一虛在下焦而朝食暮吐或食入久而反出者其責在陰非補命門以扶脾土之母則火無以化土無以生亦猶釜底無薪不能腐熟水穀終無濟也宜六味回陽飮或人蔘附子理陰煎或右歸飮之類主之此屢用之妙法不可忽也
一反胃初起而氣體强壯者乃可先從淸理如二陳湯橘皮半夏湯之類皆可淸痰順氣平胃散不換金正氣散五苓散之類皆可去濕去滯半夏乾薑散仲景吳茱萸湯橘皮湯之類皆可去寒然此惟眞有邪滯乃可用之若病稍久而胃氣涉虛者則非所宜
一反胃症多有大便閉結者此其上出固因下之不通也然下之不通又何非上氣之不化乎蓋脾胃氣虛然後治節不行而無以生血血涸於下所以結閉不行此眞陰枯槁證也必使血氣漸充臟腑漸潤方是救本之治若徒爲目前計而推之逐之則雖見暫通而眞陰愈竭矣故治此之法但見其陰虛兼寒者宜以補陽爲主而大加當歸肉蓯蓉韭汁薑汁之屬陰虛兼熱者宜以補陰爲主而加乳汁童便酥油蜂蜜豕膏諸血之屬然此等證治取效最難萬毋欲速非加以旬月功夫安心調理不能愈也其有糞如羊矢或年高病此者尤爲難治
一反胃由於酒濕傷脾者宜葛花解酲湯主之若濕多成熱而見胃火上衝者宜黃芩湯或半夏瀉心湯之類主之
述古共三條
仲景曰病人脈數數爲熱當消穀引食而反吐者何也師曰以發其汗令陽微膈氣虛脈乃數數爲客熱不能消穀胃中虛冷故也脈弦者虛也胃氣無餘朝食暮吐變爲胃反寒在於上醫反下之令脈反弦故名曰虛趺陽脈浮而濇浮則爲虛濇則傷脾脾傷則不磨朝食暮吐暮食朝吐宿食不化名曰胃反脈緊而濇其病難治
巢氏病源曰營衛俱虛氣血不足停水積飮在胃脘則臟冷臟冷則脾不磨脾不磨則宿食不化其氣逆而成反胃也則朝食暮吐暮食朝吐心下牢大如杯往來寒熱甚者食已卽吐其脈緊而弦緊則爲寒弦則爲虛虛寒相搏故食已則吐名爲反胃
戴原禮曰翻胃症血虛者脈必數而無力氣虛者脈必緩而無力氣血俱虛者則口中多出沫但見沫大出者必死有熱者脈數而有力有痰者脈滑數二者可治血虛者四物爲主氣虛者四君子爲主熱以解毒爲主痰以二陳湯爲主
簡易方
一方用甘蔗汁二分薑汁一分和勻每服半碗或一碗日三服則止
一方用人蔘見嘔吐門
灸法
上脘中脘下脘各二七壯天樞三七壯
反胃論列方
理中湯熱陣
溫胃飮新方熱陣
橘皮乾薑湯熱陣
聖朮煎新方熱陣
黃芽丸新方熱陣
五君子煎新方熱陣
四味回陽飮新方熱陣
六君子湯補陣
四君子湯補陣
六味回陽飮新方熱陣
右歸飮新方補陣
五味異功散補陣
人蔘附子理陰煎新方熱陣
橘皮湯熱陣
小半夏湯和陣
金水六君煎新方和陣
二陳湯和陣
大半夏湯和陣
理中化痰丸熱陣
五苓散和陣
平胃散和陣
橘皮半夏湯和陣
豕膏新方因陣
黃芩湯和陣
半夏瀉心湯寒陣
葛花解酲湯和陣
半夏乾薑散熱陣
吳茱萸湯熱陣
不換金正氣散和陣
論外備用方
獨蔘湯補陣
二汁飮和陣
丁香半夏丸和陣胃寒
大七香丸和陣寒氣
丁附散熱陣胃寒
茯苓澤瀉湯熱陣反胃渴
甘露湯熱陣安胃
胃愛散熱陣虛寒
丁香煮散熱陣胃寒
噎膈
經義
陰陽別論曰一陽發病其傳爲隔三陽結謂之隔
邪氣臟腑病形篇曰脾脈微急爲膈中食飮入而還出後沃沫
大奇論曰胃脈沈鼓濇胃外鼓大心脈小堅急皆隔偏枯
通評虛實論曰隔塞閉絶上下不通則暴憂之病也
風論曰胃風之狀頸多汗惡風食飮不下膈塞不通腹善滿失衣則䐜脹食寒則泄診形瘦而腹大
血氣形志篇曰形苦志苦病生於咽嗌治之以甘藥
本神篇曰憂愁者氣閉塞而不行
擧痛論曰恐則精却却則上焦閉閉則氣還還則下焦脹故氣不行矣思則心有所存神有所歸正氣留而不行故氣結矣
上膈篇帝曰氣爲上膈者食飮入而還出余已知之矣蟲爲下膈下膈者食晬時乃出余未得其意願卒聞之岐伯曰喜怒不適食飮不節寒溫不時則寒汁流於腸中流於腸中則蟲寒蟲寒則積聚守於下管則腸胃充郭衛氣不營邪氣居之人食則蟲上食蟲上食則下管虛下管虛則邪氣勝之積聚以留留則癰成癰成則下管約其癰在管內者卽而痛深其癰在外者則癰外而痛浮癰上皮熱帝曰刺之奈何曰微按其癰視氣所行先淺刺其傍稍內益深還而刺之毋過三行察其浮沈以爲淺深已刺必熨令熱入中日使熱內邪氣益衰大癰乃潰伍以參禁以除其內恬憺無爲乃能行氣後以鹹苦化穀乃下矣
論證共四條
噎膈一症必以憂愁思慮積勞積鬱或酒色過度損傷而成蓋憂思過度則氣結氣結則施化不行酒色過度則傷陰陰傷則精血枯涸氣不行則噎膈病於上精血枯涸則燥結病於下且凡人之臟氣胃司受納脾主運化而腎爲水火之宅化生之本今旣食飮停膈不行或大便燥結不通豈非運化失職血脈不通之爲病乎而運行血脈之權其在上者非脾而何其在下者非腎而何矧少年少見此症而惟中衰耗傷者多有之此其爲虛爲實槪可知矣故凡治此者欲舍根本而言捷徑又安望其有成功也
一噎膈反胃二症丹溪謂其名雖不同病出一體若乎似矣然而實有不同也蓋反胃者食猶能入入而反出故曰反胃噎膈者隔塞不通食不能下故曰噎膈食入反出者以陽虛不能化也可補可溫其治猶易食不得下者以氣結不能行也或開或助治有兩難此其輕重之有不同也且凡病反胃者多能食病噎膈者不能食故噎膈之病病於胸臆上焦而反胃之病則病於中下二焦此其見症之有不同也所以反胃之治多宜益火之源以助化功噎膈之治多宜調養心脾以舒結氣此其證候旣有不同故診治亦當分類也
一噎膈症多有便結不通者內經曰三陽結謂之膈張子和曰三陽者大腸小腸膀胱也結謂熱結也小腸熱結則血脈燥大腸熱結則不圊膀胱熱結則津液涸三陽旣結則前後閉澁下旣不通必反上行所以噎食不下縱下而復出此陽火不下推而上行也愚按此說則大不爲然夫結之爲義內經原非言熱如本篇曰陰陽結邪多陰少陽曰石水又擧痛論曰思則氣結是豈以結爲熱耶且熱則流通寒則凝結此自陰陽之至理故凡霜凝氷結惟寒冽有之而熱則無也此天道之顯然可見者人身陰陽之理無非是耳惟人不能知所以多誤也矧內經之言三陽結者乃止言小腸膀胱全與大腸無涉蓋三陽者太陽也手太陽小腸也足太陽膀胱也小腸屬火膀胱屬水火不化則陽氣不行而傳導失職水不化則陰氣不行而淸濁不分此皆致結之由也子和不察而遂以三陽之結盡言爲熱以致後世悉傳爲火豈理也哉
然人之病結者本非一端蓋氣能結血亦能結陽能結陰亦能結余非曰結必皆寒而全無熱也但陰結陽結症自不同有不可不辨耳夫陽結者熱結也因火盛爍陰所以乾結此惟表邪傳裏及陽明實熱者乃有之然熱結者必有煩渴發熱等症洪大滑實等脈最易辨也若下有結閉而上無熱症此陰結耳安得謂之熱耶蓋陰結者正以命門無火氣不化精所以凝結於下而治節不行此惟內傷血氣敗及眞陰者乃有之卽噎膈之屬是也夫噎膈之症人皆知爲內傷也內傷至此其臟氣之健否爲何如而猶云爲熱豈必使元陽盡去而別有生生之道乎噫此余之所不解也不得不辨
一噎膈症古人多認爲寒自劉河間治膈氣噎食用承氣三湯張子和以三陽之結盡論爲熱且云人之溢食初未遽然也或傷酒食或胃熱欲吐或冒風欲吐醫者不察本原投下香桂胡椒丁香之屬設如傷酒傷食正可攻逐豈可言虛便將熱補素熱之人三陽必結食必上潮醫氏猶云胃寒不納燔鍼灼艾三陽轉結歲月彌深遂成噎膈余味此言不能無惑蓋噎膈由於枯槁本非實熱之證承氣三湯尙可用乎此河間之見有弗確也矧酒肉過多者未必遂成噎膈而噎膈之病又豈皆素熱之人乎此子和之見有未然也
自後丹溪遂承二子之說而大辟局方之非謂氣之初病或飮食不謹或外冒風雨或內感七情或食味過厚偏助陽氣積成膈熱或資稟充實表密無汗或性急易怒肝火上炎以致津液不行氣爲之病或痞或痛或噫腐氣或呑酸或嘈雜或膨滿不求原本便認爲寒遽以辛香燥熱之劑投之數貼時暫得快以爲神方厚味仍前不節七情反復相仍舊病被劫暫開濁液易於攢聚或半月或一月前病復作醫者不察猶執爲冷翻思前藥隨手得快顒俟久服可以溫脾壯胃消積行氣以冀一旦豁然不思胃爲水穀之海淸和則能受脾爲消化之器淸和則能運今反得香熱之偏助劫之而愈復作復劫延綿至久而成噎膈展轉深痼良可哀憫此丹溪之說也使後人見之無不以爲至論卽余初年亦未嘗不加欽服而今則日見其非矣
何也試觀所敍病原其有然者有不然者顧難縷指而辨也第以此症而力指爲熱能無謬乎且旣云燥熱之劑隨手得快則固非無效也夫燥熱已能奏效豈眞火證而燥熱能效乎蓋脾土惡濕故燥之可也火能生土故熱之亦可也溫燥扶陽此自脾家正治而必欲非之以致後人之疑似屬矯矣若謂厚味七情仍前不節以致愈而復作此誰之咎也而亦可歸之藥誤乎又如脾胃淸和能受能運之說此實至理誰不云然第余之所謂淸和者則與丹溪不同抑又何也蓋丹溪所言者惟恐火之盛余之所言者惟恐陽之衰異同若此人將焉信請以天人之理證之何如
夫天人之所同賴者惟此陽氣而已故經曰天氣淸靜光明者也又曰陽氣者若天與日失其所則折壽而不彰故天運當以日光明由此言之則六合淸和止此太陽爲之用故陽氣勝則溫暖光明而萬類咸亨非淸和乎陰氣勝則風霾晦暝而升沈閉塞非不淸和乎且春夏萬物之盛非陽盛之化乎秋冬萬物之衰非陽衰之兆乎人之所賴以生者亦惟此耳故人於飮食朝入口而午化盡午入胃而暮化盡此其中焦之熱亦何異大烹之鼎必如是者纔是淸和是卽平人之常乃正所爲胃氣也使朝食而午不飢午食而晩不飢飮食化遲便是陽虧之候而矧乎全不能行全不能化者醫且猶云有火豈必幷此化源盡行撲滅而後可亦堪嗟矣
夫天下之理本無二三而或是或非何多朱紫余每欲言未嘗不知自反第於最疑處則不得不呈其醜又安得軒岐再起以爲我一正哉嘗聞之康節先生曰欲爲天下屠龍手肯讀人間非聖書其感慨深矣豈不信然豈不信然
論治共七條
凡治噎膈大法當以脾腎爲主蓋脾主運化而脾之大絡布於胸膈腎主津液而腎之氣化主乎二陰故上焦之噎膈其責在脾下焦之閉結其責在腎治脾者宜從溫養治腎者宜從滋潤舍此二法他無捷徑矣然泰交之道天居地下故必三陽出土而後萬物由之可見脾土之母由下而升褚侍中曰外病療內上病救下辨病臟之虛實通病臟之子母斯言得矣不可忽也
一治噎膈之法凡氣血俱虛者宜五福飮及十全大補湯脾虛於上者宜四君子湯脾虛兼寒者宜五君子煎脾肺營虛血燥者宜生薑汁煎陰虛於下者宜左歸飮大營煎陰中之陽虛者宜右歸飮加當歸或右歸丸八味地黃丸之類皆治本之法也
一噎膈初起微虛者宜溫胃飮加當歸厚朴如果痰氣不淸上焦多滯者宜二陳湯加厚朴或六安煎亦可如氣有不順或兼胸腹微痛者宜加減二陳湯暫解之凡初覺飮食微有不行而年不甚衰者宜速用大健脾丸或木香人蔘生薑枳朮丸以調脾氣爲上策或芍藥枳朮丸亦可
一噎膈便結者但察其無火無滯而止因血燥陰虛者宜五福飮或大營煎加酒洗肉蓯蓉二三錢同煎服或以豕膏漸潤其下而以調脾等劑治其上最爲良法或多服牛羊乳酥之類以滋其精液使之漸潤毋欲速也如果氣血未至甚損而下焦脹閉之甚者則不得不爲暫通輕則玉燭散人蔘利膈丸或搜風順氣丸甚則大黃甘草湯酌宜用之
一用溫補以治噎膈人必疑其壅滯而且嫌迂緩不知中氣敗證此其爲甚使非速救根本則脾氣何由再健設用溫補而噎塞愈甚則不得不曲爲加減然必須千方百計務從元氣中酌其所宜庶可保全也若用補之後雖或未見功效但得全無窒礙便是藥病相投且此病最不易治旣能受補必須多服方得漸效以收全功不可性急致疑一暴十寒以自誤也若急圖目前之快但使行滯開胃而妄用大黃芒硝三稜莪朮栝蔞桃仁滾痰丸之屬非惟不能見效必致胃氣日敗萬無生理矣此徒速其亡不可不省也
一諸家治噎古法用人蔘黃芪以補元氣御米粟米以解毒實胃竹瀝以淸痰散結乾薑以溫中生薑以去穢牛羊乳以養血潤液當歸以潤燥用此數者爲主治其餘因症而增減之俱是良法凡肥胖之人鮮有噎症間或有之宜用二陳加人蔘白朮之類血虛瘦弱之人用四物合二陳加桃仁紅花韭汁童便牛羊乳之類七情鬱結而成噎膈者二陳合香附撫芎木香檳榔栝蔞砂仁之類飮酒人患噎膈以二陳加黃連砂仁砂糖之類胸膈有熱者加黃連黃芩桔梗栝蔞之類脾不磨者加神麯砂仁麥芽之類以助消導噎膈大便燥結之甚者必用大黃或用二陳湯加酒蒸大黃桃仁以潤之乃急則治其標之法也或用四物湯加桃仁童便韭汁多飮牛羊乳爲上策按古人治噎之法大略已盡於此雖其中有宜不宜者亦幷錄之以備採擇
丹溪治法云用童便韭汁竹瀝薑汁牛羊乳氣虛入四君子血虛入四物有痰用二陳入氣血等藥中用之切不可用香燥藥宜薄滋味
噎膈不治證
凡年高患此者多不可治以血氣虛敗故也糞如羊矢者不可治大腸無血也吐痰如蟹沫者不可治脾氣敗也腹中疼痛嘈雜如刀割者不可治營虛之極血竭於中也
述古共五條
巢氏病源曰陰陽不和則三焦隔絶三焦隔絶則津液不利故令氣塞不調是以成噎此由憂恚所致憂恚則氣結氣結則不宣流而使噎塞不通也
張鷄峰云噎膈是神思間病惟內觀自養者可治此言深中病情
嚴氏云五膈五噎由喜怒太過七情傷於脾胃鬱而生痰痰與氣搏升而不降飮食不下蓋留於咽嗌者則成五噎結於胃膈者則爲五膈其病令人胸膈痞悶嘔逆噎塞妨礙飮食治法宜調陰陽化痰下氣陰陽平勻氣順痰下則病無由作矣
劉宗厚曰夫治此疾也咽嗌閉塞胸膈痞悶似屬氣滯然有服耗氣藥過多中氣不運而致者當補氣而自運大便燥結如羊屎似屬血熱然服通利藥過多致血液耗竭而愈結者當補血潤血而自行有因火逆衝上食不得入其脈洪大有力而數者或痰飮阻滯而脈結澁者當淸痰泄熱其火自降有因脾胃陽火亦衰其脈沈細而微者當以辛香之藥溫其氣仍以益陰養胃爲之主非如局方之惟務燥烈也若夫不守戒忌厚味房勞之人及年高無血者皆不能療也
灸法
陳無擇三因方曰五膈者思憂喜怒悲也五噎者憂思氣勞食也思膈則中脘多滿噫則醋心飮食不消大便不利憂膈則胸中氣結津液不通飮食不下羸瘦短氣喜膈則五心煩熱口苦生瘡倦甚體痺胸痛引背食少入怒膈則胸膈逆滿噎塞不通嘔則筋急惡聞食氣悲膈則心腹脹滿咳嗽氣逆腹中雷鳴繞臍痛不能食憂噎胸中痞滿氣逆時嘔食不下思噎心悸喜忘目視䀮䀮氣噎心下痞噫噦不食胸背痛天陰手足冷不能自溫勞噎氣上膈胸中塞噎肢滿背痛食噎食急多胸中苦痛=食無多少胸中苦寒疼痛@三因方不得喘息
膏肓百壯以多爲佳膻中七壯中脘七壯膈兪七壯心兪七壯天府七壯乳根七壯三里三七壯
噎膈論列方
四君子湯補陣
五君子煎新方熱陣
十全大補湯補陣
生薑汁煎補陣
五福飮新方補陣
八味地黃丸補陣
左歸飮新方補陣
右歸飮新方補陣
加減二陳湯和陣
右歸丸新方補陣
大營煎新方補陣
人蔘利膈丸和陣
溫胃飮新方熱陣
大健脾丸和陣
芍藥枳朮丸新方和陣
四物湯補陣
六安煎新方和陣
搜風順氣丸和陣
二陳湯和陣
豕膏新方因陣
木香人蔘生薑枳朮丸和陣
玉燭散攻陣
滾痰丸攻陣
大黃甘草湯攻陣
論外備用方
神香散新方和陣氣膈
五膈散和陣
五噎散和陣
五膈寬中散和陣
十膈散和陣
利膈散和陣胸痺
人蔘利膈丸和陣
大七香丸和陣寒逆
草豆蔲丸和陣酒膈
人蔘豆蔲湯和陣
嘉禾散和陣痰氣
紫蘇子飮和陣
補氣運脾湯和陣中虛氣逆
枇杷葉煎和陣五噎
木香寬中飮和陣行氣
胡椒理中湯熱陣胃虛寒
理中湯熱陣中寒
透膈湯攻陣逐痰滯
靑木香丸攻陣氣滯痰逆
嘈雜
論證
嘈雜一症或作或止其爲病也則腹中空空若無一物似飢非飢似辣非辣似痛非痛而胸膈懊憹莫可名狀或得食而暫止或食已而復嘈或兼惡心而漸見胃脘作痛此症有火嘈有痰嘈有酸水浸心而嘈大抵食已卽飢或雖食不飽者火嘈也宜兼淸火痰多氣滯似飢非飢不喜食者痰嘈也宜兼化痰酸水浸心而嘈者戚戚膨膨食少無味此以脾氣虛寒水穀不化也宜溫胃健脾又有誤用消伐等藥以致脾胃虧損血少嘈雜中虛則煩雜不飢脾弱則食不運化此宜專養脾胃總之嘈雜一症多由脾氣不和或受傷脾虛而然所以治此者不可不先顧脾氣然古人於此悉以痰火論治予恐專用寒凉則胃氣虛寒不健者反以日甚而漸至惡心噯氣反胃噎膈之類將由此而起矣
論治共二條
一痰火嘈雜等症如脾虛微火多痰而嘈雜者宜和中湯或三聖丸或朮連丸若中焦火盛兼痰而嘈雜者宜軟石膏丸若宿食留飮痰滯不淸而嘈雜者宜麯朮丸若三焦火盛濕痰氣滯而嘈雜者宜三補丸加半夏蒼朮香附之類
一脾胃虛寒嘈雜者必多呑酸或兼惡心此皆脾虛不能運化滯濁而然勿得認爲火證妄用寒凉等藥若多痰飮或兼嘔惡而嘈雜者宜二陳湯或二朮二陳湯若寒痰停蓄胸膈或爲脹滿少食而爲嘈雜者宜和胃二陳煎或和胃飮若脾胃虛寒停飮作酸嘈雜者宜溫胃飮或六君子湯若脾腎陰分虛寒水泛爲飮作酸嘈雜者宜理陰煎或金水六君煎
嘈雜論列方
二陳湯和陣
和胃飮新方和陣
六君子湯補陣
理陰煎新方熱陣
和中湯寒陣
金水六君煎新方和陣
溫胃飮新方熱陣
三聖丸寒陣
和胃二陳煎新方和陣
麯朮丸和陣
朮連丸寒陣
二朮二陳湯和陣
三補丸寒陣
軟石膏丸寒陣
景岳全書卷之二十二心集雜證謨
腫脹
經義
腹中論帝曰有病心腹滿旦食則不能暮食此爲何病岐伯曰名爲鼓脹治之以鷄矢醴一劑知二劑已帝曰其病有復發者何也曰此飮食不節故時有病也雖然其病且已時故當病氣聚於腹也
經脈篇曰足太陰虛則鼓脹胃中寒則脹滿
水脹篇曰膚脹者寒氣客於皮膚之間𪔣𪔣然不堅腹大身盡腫皮厚按其腹窅而不起腹色不變此其候也帝曰鼓脹何如岐伯曰腹脹身皆大大與膚脹等也色蒼黃腹筋起此其候也
脹論帝曰脈之應於寸口如何而脹岐伯曰其脈大堅以濇者脹也帝曰何以知臟腑之脹也曰陰爲臟陽爲腑帝曰夫氣之令人脹也在於血脈之中耶臟腑之內乎曰三者皆存焉然非脹之舍也夫脹者皆在於臟腑之外排臟腑而郭胸脇脹皮膚故命曰脹五臟六腑者各有畔界其病各有形狀營氣循脈衛氣逆爲脈脹衛氣幷脈循分爲膚脹心脹者煩心短氣臥不安肺脹者虛滿而喘咳肝脹者脇下滿而痛引小腹脾脹者善噦四肢煩悗體重不能勝衣臥不安腎脹者腹滿引背央央然腰髀痛六腑脹胃脹者腹滿胃脘痛鼻聞焦臭妨於食大便難大腸脹者腸鳴而痛濯濯冬日重感於寒則飱泄不化小腸脹者少腹䐜脹引腰而痛膀胱脹者少腹滿而氣癃三焦脹者氣滿於皮膚中輕輕然而不堅膽脹者脇下痛脹口中苦善太息岐伯曰衛氣之在身也常然幷脈循分肉行有逆順陰陽相隨乃得天和五臟更始四時循序五穀乃化然後厥氣在下營衛留止寒氣逆上眞邪相攻兩氣相搏乃合爲脹也此下鍼治之法具詳本經
陰陽應象大論曰濁氣在上則生䐜脹
生氣通天論曰因於氣爲腫四維相代陽氣乃竭
五臟生成篇曰腹滿䐜脹支膈胠脇下厥上冒過在足太陰陽明
本神篇曰脾氣實則腹脹腎氣實則脹
六元正紀大論曰太陰所至爲中滿霍亂吐下太陰所至爲重胕腫土鬱之發民病心腹脹胕腫身重
至眞要大論曰諸濕腫滿皆屬於脾諸脹腹大皆屬於熱
按以上諸脹皆言氣之爲病也
水熱穴論帝曰少陰何以主腎腎何以主水岐伯曰腎者至陰也至陰者盛水也肺者太陰也少陰者冬脈也故其本在腎其末在肺皆積水也帝曰腎何以能聚水而生病曰腎者胃之關也關門不利故聚水而從其類也故水病下爲胕腫大腹上爲喘呼不得臥者標本俱病
水脹篇曰水始起也目窠上微腫如新臥起之狀其頸脈動時咳陰股間寒足脛腫腹乃大其水已成矣以手按其腹隨手而起如囊裹水之狀此其候也
五癃津液別篇曰陰陽氣道不通四海閉塞三焦不瀉津液不化留於下焦不得滲膀胱則下焦脹水溢則爲水脹
評熱病論曰諸有水氣者微腫先見於目下也水者陰也目下亦陰也腹者至陰之所居故水在腹者必使目下腫也
經脈篇曰胃病則大腹水腫
邪氣臟腑病形篇曰胃病者腹䐜脹胃脘當心而痛上支兩脇隔咽不通食飮不下三焦病者腹氣滿小腹尤堅不得小便窘急溢則水留卽爲脹腎脈微大爲石水起臍已下至小腹腄腄然上至胃脘死不治
宣明五氣篇曰下焦溢爲水
逆調論曰不得臥臥則喘者是水氣之客也夫水者循津液而流也腎者水藏主津液主臥與喘也
陰陽別論曰陰陽結斜多陰少陽曰石水少腹腫三陰結謂之水
湯液醪醴論帝曰其有不從毫毛生而五臟陽已竭也津液充郭其魄獨居孤精於內氣耗於外形不可與衣相保此四極急而動中是氣拒於內而形施於外治之奈何岐伯曰平治於權衡去宛陳莝是以微動四極溫衣繆刺其處以復其形開鬼門潔凈府精以時復五陽已布疎滌五臟故精自生形自盛骨肉相保巨氣乃平
按以上諸脹皆言水之爲病也
太陰陽明論曰食飮不節起居不時者陰受之陰受之則入五臟則䐜滿閉塞
異法方宜論曰北方者其民樂野處而乳食臟寒生滿病
按以上二條乃言飮食之爲脹也
論證共四條
腫脹之病原有內外之分蓋中滿者謂之脹而肌膚之脹者亦謂之脹若以腫言則單言肌表此其所以當辨也但脹於內者本由臟病而腫於外者亦無不由乎臟病第臟氣之病各有不同雖方書所載有濕熱寒暑血氣水食之辨然余察之經旨驗之病情則惟在氣水二字足以盡之故凡治此症者不在氣分則在水分能辨此二者而知其虛實無餘蘊矣病在氣分則當以治氣爲主病在水分則當以治水爲主然水氣本爲同類故治水者當兼理氣蓋氣化水自化也治氣者亦當兼水以水行氣亦行也此中玄妙難以盡言玆雖條列如下然運用之法貴在因機通變也
一病在氣分者因氣之滯如氣血之逆食飮之逆寒熱風濕之逆氣虛不能運化之逆但治節有不行者悉由氣分皆能作脹凡氣分之病其色蒼其內堅其脹或連胸脇其痛或及臟腑或焂而浮腫者陽性急速也或自上及下者陽本乎上也或通身盡腫者氣無不至也有隨按而起者如按氣囊也然此雖皆氣分而氣病有不同故有氣熱而脹者曰諸脹腹大皆屬於熱也有氣寒而脹者曰胃中寒則䐜脹曰臟寒生滿病也有氣濕而脹者曰諸濕腫滿皆屬於脾也有氣虛而脹者元氣虛也曰足太陰虛則鼓脹也有氣實而脹者邪氣實也曰腎氣實則脹曰脾氣實則腹脹曰胃氣實則脹也凡此雖皆脹病而治之之要則全在察其虛實大都陽證多熱熱證多實陰證多寒寒證多虛先滯於內而後及於外者多實先腫於表而漸及於內或外雖脹而內不脹者多虛小便紅赤大便秘結者多實小便淸白大便稀溏者多虛脈滑有力者多實弦浮微細者多虛形色紅黃氣息粗長者多實形容憔悴聲音短促者多虛年靑少壯氣道壅滯者多實中衰積勞神疲氣怯者多虛虛實之治反如氷炭若誤用之必致害矣
一病在水分者以陰勝於陽而肌膚皆腫此與氣證本有不同凡水之爲病其色明潤其皮光薄其腫不速每自下而上按肉如泥腫有分界蓋陰本於下而浸漬有漸皆水病之證也觀水脹篇言寒氣之脹按其腹窅而不起水腫之病以手按其腹隨手而起如囊裹水之狀此其候也然以愚見乃察之證驗則若與此論相反蓋凡是水證必按之窅而不起此其水在肉中如糟如泥按而散之猝不能聚未必如水囊之此凡隨按隨起者亦惟虛無之氣其速乃然故辨當若此也凡欲辨水氣之異者在欲辨其陰陽耳若病在氣分則陽證陰證皆有之若病在水分則多爲陰證何也蓋水之與氣雖爲同類但陽王則氣化而水卽爲精陽衰則氣不化而精卽爲水故凡病水者本卽身中之血氣但其爲邪爲正總在化與不化耳水不能化因氣之虛豈非陰中無陽乎此水腫之病所以多屬陽虛也然水主於腎氣主於肺水漬於下而氣竭於上所以下爲腫滿上爲喘急標本俱病危斯極矣此當速救本源庶保萬一倘以虛喘作實邪而猶然泄肺無不敗矣
一少年縱酒無節多成水鼓蓋酒爲水穀之液血亦水穀之液酒入中焦必求同類故直走血分經曰飮酒者衛氣先行皮膚先充絡脈此之謂也然血者神氣也血屬陰而性和酒者淫氣也酒屬陽而性悍凡酒入血分血欲靜而酒動之血欲藏而酒逐之故飮酒者身面皆赤此入血之徵亦散血之徵也擾亂一番而血氣能無耗損者未之有也第年當少壯則旋耗旋生固無所覺及乎血氣漸衰則所生不償所耗而且積傷幷至病斯見矣故或致血不養筋則爲中風或致傷脾則爲痰飮瀉痢或濕熱上浮則爲喘汗鼻淵或流於筋骨則爲瘈瘲疼痛或致動血傷精則爲勞損吐衄或致傷肌腐肉則爲爛瘡痔漏其有積漸日久而成水鼓者則尤多也蓋酒性本濕壯者氣行則已酒卽血也怯者着而成病酒卽水也不惟酒爲水而血氣旣衰亦皆隨酒而悉爲水矣所以凡治水鼓者必當以血氣爲主而養陰利濕是誠善矣
然奈無知少年初不知畏而惟酒是耽此其浸漬已非一日致令血氣天眞敗極至此又豈能以旦夕挽回者哉故於諸鼓之中則尤以酒鼓爲最危難治之症嘗有一杜康之徒不信余說云公爲此言其亦過矣玆見有某人者以酒爲生自朝繼暮今年已若干未聞其病豈酒果傷人者耶是不知若人者惟千百中之一二而天稟之特出者也不然何善飮者如此其多而壽於飮者僅見其人則其他之困於此者從可知矣使不有斯人之稟而有斯人之嗜吾恐其不免於斯矣
腫脹危候
大凡水腫先起於腹而後散四肢者可治先起於四肢而後歸於腹者難治掌腫無紋者死大便滑泄水腫不消者死脣黑脣腫齒焦者死臍腫突出者死缺盆平者死陰囊及莖俱腫者死脈絶口張足腫者死足胕腫膝如斗者死肚上靑筋見瀉後腹腫者死男從身下腫上女從身上腫下皆難治
氣分諸脹論治凡八條
凡脹滿由於氣分者宜察氣之虛實若脹滿在中而不在外者其病多實經曰中滿者瀉之於內此之謂也若果因酒食厚味氣滯脈滑而大滿大實者宜廓淸飮主之兼脹兼痛諸藥不效者宜神香散主之若臟腑脹實而堅痛者宜承氣湯或百順丸下之然必年壯力强素無損傷虛弱等證而暴見脹滿者方可峻攻否則只宜緩治如果氣實於中而表裏俱脹者宜用蒜瓣以滾湯煮微熟留性少蘸鹽醋常以佐食大能破氣消滯亦佳法也若氣脹而兼小水不利者宜用四苓散以半熟蒜搗膏丸服極妙
一飮食停滯而致胃口中焦脹滿者宜大小和中飮酌用之兼痛者宜排氣飮主之
一怒氣逆於中焦或脹或痛者宜排氣飮解肝煎之類主之兼喘脹者宜四磨飮或神香散
一大人小兒素無脾虛泄瀉等症而忽爾通身浮腫或小水不利者多以飮食失節或濕熱所致宜廓淸飮加減主之或四苓散胃苓湯之類皆可用或濕勝者宜平胃散之類主之
一脾胃虛寒中氣不健而三焦脹滿者是爲氣虛中滿其爲症也必多呑酸曖腐惡食惡寒或常爲溏泄而別無火症火脈者必屬臟寒此所謂曰臟寒生滿病也惟宜溫補寒在中焦者宜溫胃飮理中湯寒在下焦者宜理陰煎八味地黃湯之類主之
一單腹脹者名爲鼓脹以外雖堅滿而中空無物其象如鼓故名鼓脹又或以血氣結聚不可解散其毒如蠱亦名蠱脹且肢體無恙脹惟在腹故又名爲單腹脹此實脾胃病也夫脾胃爲中土之臟爲倉稟之官其藏受水穀則有坤順之德其化生血氣則有乾健之功使果脾胃强健則隨食隨化何脹之有此惟不善調攝而凡七情勞倦飮食房闈一有過傷皆能戕賊臟氣以致脾土受虧轉輸失職正氣不行淸濁相混乃成此症凡治此者若察其病由中焦則當以脾胃爲主宜蔘芪白朮乾薑甘草之屬主之若察其病由下焦則當以命門母氣爲主宜人蔘熟地當歸山藥附子肉桂之屬主之如果氣有否塞難於純補則宜少佐辛香如陳皮厚朴砂仁香附丁香白芥子之屬如或水道不利濕氣不行則當助脾行濕而佐以淡滲如猪苓澤瀉茯苓之屬若諸藥未效仍當灸治如後法以上諸法大略如此然病成單鼓終非吉兆必其傷敗有漸然後至此使非盡掃塵務加意調理則未有或免者矣
一治脹當辨虛實若察其果由飮食所停者當專去食積因氣而致者當專理其氣因血逆不通而致者當專淸其血其於熱者寒之結者散之淸濁混者分利之或升降其氣或消導其邪是皆治實之法也第凡病腫脹者最多虛證若在中年之後及素多勞傷或大便溏滑或脈息弦虛或聲色憔悴或因病後或因攻擊太過而反致脹滿等症則皆虛損之易見者也諸如此類使非培補元氣速救根本則輕者必重重者必危矣若虛在脾肺者宜四君子湯歸脾湯之類主之若脾虛兼寒者宜理中湯溫胃飮五君子煎若脾虛兼痰者宜六君子煎若腎虛兼痰者宜金水六君煎若虛在肝腎者宜六味地黃湯若腎虛兼寒者宜理陰煎或八味地黃丸甚者加減金匱腎氣湯主之若以虛證而妄行消伐則百不活一矣其有果以少壯停滯或肝强氣逆或時氣亢害爲邪者方可直攻其病但辨之宜詳不可忽也
一凡外感毒風邪留膚腠則亦能忽然浮腫如東垣所謂八益之邪自外而入者是也然其來必速其證則必有脈緊及頭疼骨痛等症方是外感之候先宜解散其邪如正柴胡飮小柴胡湯敗毒散蔘蘇飮葛根葱白湯之類隨宜用之若風因火熾而表裏俱熱者宜芍藥淸肝散或龍膽瀉肝湯之類主之若邪傳入裏太陽陽明幷病而胃實熱甚必日哺潮熱大渴引飮者白虎湯主之若大實大滿而熱結不退者大承氣湯或百順丸下之若少陽陽明幷病寒熱往來滿而實者宜大柴胡湯下之五常政大論曰下之則脹已此之類也
水腫論治凡七條
凡水腫等症乃脾肺腎三臟相干之病蓋水爲至陰故其本在腎水化於氣故其標在肺水惟畏土故其制在脾今肺虛則氣不化精而化水脾虛則土不制水而反剋腎虛則水無所主而妄行水不歸經則逆而上泛故傳入於脾而肌肉浮腫傳入於肺則氣息喘急雖分而言之而三臟各有所主然合而言之則總由陰勝之害而病本皆歸於腎經曰腎爲胃關關門不利故聚水而從其類也然關門何以不利也經曰膀胱者州都之官津液藏焉氣化則能出矣夫所謂氣化者卽腎中之氣也卽陰中之火也陰中無陽則氣不能化所以水道不通溢而爲腫故凡治腫者必先治水治水者必先治氣若氣不能化則水必不利惟下焦之眞氣得行始能傳化惟下焦之眞水得位始能分淸求古治法惟薛立齋先生加減金匱腎氣湯誠對證之方也余屢用之無不見效此雖壯水之劑而實卽脾肺腎三臟之正治也何也蓋腎爲先天生氣之源若先天元氣虧於下則後天胃氣失其本而由脾及肺治節所以不行是以水積於下則氣壅於上而喘脹由生但宜峻補命門使氣復元則三臟必皆安矣今論其方如所用桂附以化陰中之陽也熟地山藥牛膝以養陰中之水也茯苓澤瀉車前子以利陰中之滯也此能使氣化於精卽所以治肺也補火生土卽所以治脾也壯水通竅卽所以治腎也此方補而不滯利而不伐凡病水腫於中年之後及氣體本弱者但能隨症加減用之其應如響誠諸方之第一更無出其右者
一症有全由脾肺不足而爲腫脹者治宜以四君歸脾之屬爲主固是正治之法然亦須兼補命門蓋脾土非命門之火不能生肺氣非命門之水不能化人知土能制水而不知陽實制陰人知氣化爲精而不知精化爲氣也虛則補母正此之謂
一凡素稟陽盛三焦多火而病爲水腫者其證必煩渴喜冷或面赤便結或熱而喘嗽或頭面皆腫或脈見滑實此濕熱相因陰虛之證也凡辛香燥熱等劑必所不堪宜用六味地黃湯加牛膝車前麥冬之類大劑與之其有熱甚者宜加減一陰煎加茯苓澤瀉車前牛膝之類主之其有虛中挾實胸膈不淸宜加陳皮白芥子之類佐之其有生平不宜熟地者則單用生地亦可但此等壯水等劑必十餘服後方可望效若先因剋伐致虛者其效尤遲愼毋欲速自求伊戚也
一凡年少縱酒致爲濕熱所承元氣尙强脈實有力而不便於溫補者此當逐去濕熱亦能速效宜禹功散導水丸濬川散三花神祐丸之類皆可擇用瀉後宜薄滋味戒飮酒久之方可復元
古法治腫大都不用補劑而多用去水等藥微則分利甚則推逐如五苓散五淋散五皮散導水茯苓湯之類皆所以利水也如舟車丸神祐丸濬川散禹功散十棗湯之類皆所以逐水也再如巴豆朴硝鍼砂滑石三稜蓬朮麝香琥珀土狗地龍田螺水蛭鯉魚鯽魚蘿蔔子蘇子商陸亭藶杏仁防己秦艽木瓜瞿麥通草厚朴赤小豆猪苓海金沙五加皮大腹皮羌活獨活之類無非逐水利水之劑但察其果係實邪則此等治法誠不可廢但必須審症的確用當詳愼也凡今方士所用則悉皆此類故能晩服而早通朝用而暮瀉去水斗許腫脹頓消效誠速也但彼不顧人之虛實不慮人之死生惟以見效索謝而去不知隨消隨脹不數日而復脹必愈甚苟以年衰積損之證而復遭此劫則百無一生矣
一水腫症以精血皆化爲水多屬虛敗治宜溫脾補腎此正法也然有一等不能受補者則不得不從半補有幷半補亦不能受者則不得不全用分消然以消治腫惟少年之暫病則可若氣血旣衰而復不能受補則大危之候也故凡遇此輩必須千方百計務救根本庶可保全嘗見有專用消伐而退腫定喘者於腫消之後必尫羸骨立略似人形多則半年少則旬日終無免者故余之治此凡屬中年積損者必以溫補而愈皆終身絶無後患蓋氣虛者不可復行氣腎虛者不可復利水且溫補卽所以化氣氣化而全愈者愈出自然消伐所以逐邪逐邪而暫愈者愈由勉强此其一爲眞愈一爲假愈亦豈有假愈而果愈者哉
一無論氣鼓水鼓凡氣實可下者宜用赤金豆或百順丸以漸利之
新按二條
腫脹之治凡脾腎虛證如前論所列薛氏腎氣湯者誠然善矣然用之之法猶當因此廓充不宜執也向余嘗治一陶姓之友年逾四旬因患傷寒爲醫誤治危在呼吸乃以大劑蔘附熟地之類幸得挽回愈後喜飮未及兩月忽病足股盡腫脹及於腹按之如鼓堅而且硬因其前次之病中氣本傷近日之病又因酒濕度非加減腎氣湯不可治遂連進數服雖無所礙然終不見效人皆料其必不可治余熟計其前後病因本屬脾腎大虛而今兼以滲利未免減去補力亦與實漏巵者何異元氣不能復病必不能退遂悉去利水等藥而專用蔘附理陰煎仍加白朮大劑與之三劑而足脛漸消二十餘劑而腹脹盡退愈後人皆嘆服曰此症本無生理以此之脹而以此之治何其見之神也自後凡治全虛者悉用此法無一不效可見妙法之中更有妙焉顧在用者之何如耳塞因塞用斯其最也學者當切識此意
一因食滯氣痛脹余嘗治一姻家子年力正壯素日飮酒亦多失飢傷飽一日偶因飯後脇肋大痛自服行氣化滯等藥復用吐法盡出飮食吐後逆氣上升脇痛雖止而上壅胸膈脹痛更甚且加嘔吐余用行滯破氣等藥嘔痛漸止而左乳胸肋之下結聚一塊脹實拒按臍腹隔閉不能下達每於戌亥子丑之時則脹不可當因其嘔吐旣止已可用下凡大黃芒硝棱莪巴豆等藥及蘿蔔子朴硝大蒜橘葉搗罨等法無所不盡毫不能效而愈攻愈脹因疑爲脾氣受傷用補尤覺不便湯水不入者凡二十餘日無計可施窘劇待斃只得用手揉按其處彼云肋下一點按着則痛連胸腹及細爲揣摸則正在章門穴也章門爲脾之募爲臟之會且乳下肋間正屬虛里大絡乃胃氣所出之道路而氣實通於章門余因悟其日輕夜重本非有形之積而按此連彼則病在氣分無疑也但用湯藥以治氣病本非不善然經火則氣散而力有不及矣乃制神香散使日服三四次兼用艾火灸章門十四壯以逐散其結滯之胃氣不三日脹果漸平食乃漸進始得保全此其症治俱奇誠所難測本年春間一隣人陡患痛脹隔食全與此同群醫極盡攻擊竟以致斃是眞不得其法耳故錄此以爲後人之式
述古共五條
仲景曰腹滿不減減不足言當下之腹滿時減復如故此爲寒當與溫藥
華元化曰人中百病難療者莫出於水也水者腎之制也腎者人之本也腎氣壯則水還於腎腎氣虛則水散於皮又三焦壅塞營衛閉格血氣不從虛實交變水隨氣流故爲水病
丹溪曰水腫脈多沈病陽水兼陽證脈必沈數病陰水兼陰證脈必沈遲若遍身腫煩渴小便赤澁大便閉結此屬陽水先以五皮散或四磨飮添磨生枳殼重則疎鑿飮若遍身腫不煩渴大便溏小便少不澁赤此屬陰水宜實脾散或流氣飮主之
徐東皐曰經云臟寒生滿病脈經云胃中寒則脹滿脾爲陰中之至陰故經曰太陰所至爲蓄滿大抵脾濕有餘無陽不能施化如土之久於雨水則爲泥矣豈能生化萬物必待和風暖日濕去陽生自然生長也故凡若此者宜以辛熱藥治之又曰經云下之則脹已此以濕熱飮食有餘脾胃充實者言也如仲景治傷寒邪入於裏而成腹滿堅實大便秘而不利者宜以三承氣湯下之可也若因脾虛內寒不足而氣不能運化精微以成腹滿者故宜以甘溫補脾爲主少佐辛熱以行壅滯之氣庶使脾土旺健脹滿運行斯可愈矣卽經所謂塞因塞用從治之法耳醫者不察乎此惟執下之脹已急於獲效病者苦於脹滿喜行利藥以求通快不知暫快一時則眞氣愈傷腹脹愈甚去死不遠矣俗謂氣無補法者以其痞塞似難於補不思正氣虛而不能運行爲病經曰壯者氣行則愈是也又曰水腫本因脾虛不能制水水漬妄行當以蔘朮補脾使脾氣得實則自健運而水自行大抵只宜補中行濕利小便切不可下但用二陳加人蔘蒼白朮爲主或佐以黃芩麥冬炒梔子以制肝木若腹脹少佐厚朴氣不運加木香木通氣若陷下加升麻柴胡提之必須補中行濕加升提之藥能使大便潤小便長又曰諸家治水腫只知導濕利小便執此一途用諸去水之藥往往多死又用導水丸舟車丸神祐丸之類大下之此速死之兆蓋脾氣虛極而腫愈下愈虛雖劫目前之快而陰損正氣禍不旋踵大法只宜補中宮爲主看所挾加減不爾則死當以嚴氏實脾散加減要知從治塞因塞用之理然後可以語水腫之治耳
孫一奎曰予在吳下時有吳生諱震者博雅士也一日偶談及鼓脹乃詰予曰鼓有蟲否乎予卒不敢應俯思久之對曰或有之本事方云臍腹四肢悉腫者爲水只腹脹而四肢不腫者爲蠱註曰蠱卽鼓脹也由是參之古人曾以蠱鼓同名矣且蠱以三蟲爲首豈無旨哉愚謂鼓脹卽今云氣虛中滿是也以其外堅中空有似於鼓故以名之彼蠱症者中實有物積聚旣久理或有之吳生曰子誠敏也予堂嫂病鼓三載腹大如箕時或脹痛四肢瘦削三吳名劑歷嘗不瘳吳俗死者多用火葬燒至腹忽響聲如炮人皆駭然乃見蟲從腹中爆出高二三丈許燒所之天爲昏俄而墜地細規之皆蛔也不下千萬數大者長尺餘蟲腹中復生小蟲多者十五六條或十數條或五六條蟲在人腹中蕃息如此曷不令人脹而死哉惜乎諸書未有言及者予聞之恍然如夢始覺然猶未親見其異也歲萬曆癸巳至淮陰有王鄕官者其子年十六新娶後腹脹大按之有塊形如稍瓜四肢瘦削發熱晝夜不退已年半矣醫惟以退熱消脹之劑投之其脹愈甚其熱愈熾喉中兩耳俱瘡余診視之脈滑數望其脣則紅其腹則疼又多嗜肥甘余思諸凡腹痛者脣色必淡不嗜飮食令其若此得非蟲乎遂投以阿魏積塊丸服之果下蟲數十大者二一紅一黑長尺餘蟲身紅線自首貫尾蟲腹中復有蟲大者數條小者亦三四條蟲下則熱漸減脹漸消三下而愈亦信前聞之不虛也
鍼灸法
脾兪治脹隨年壯灸之肝兪治脹灸百壯三焦兪治心腹脹滿飮食減少小便不利羸瘦少氣分水治腹脹繞臍結痛不能食若是水病尤宜灸之神闕主水腫膨脹腸鳴如水之聲極效石門主水腫水行皮中小便黃足三里主水腫腹脹水溝主一切水腫
按水腫症惟得鍼水溝若鍼餘穴水盡卽死此明堂銅人所戒也庸醫多爲人鍼分水誤人多矣若其他穴或有因鍼得瘥者特幸焉耳大抵水腫禁鍼不可爲法
腫脹論列方
廓淸飮新方和陣
四苓散和陣
四君子湯補陣
神香散新方和陣
平胃散和陣
五苓散和陣
五君子煎新方熱陣
胃苓湯和陣
二陳湯和陣
六君子湯補陣
五淋散寒陣
五皮散和陣
正柴胡飮新方散陣
蔘蘇飮散陣
排氣飮新方和陣
小柴胡湯散陣
理中湯熱陣
理陰煎新方熱陣
大和中飮新方和陣
歸脾湯補陣
溫胃飮新方熱陣
小和中飮新方和陣
解肝煎新方和陣
實脾散熱陣
嚴氏實脾散熱陣
六味湯補陣
八味湯補陣
金匱腎氣湯補陣
四磨飮和陣
流氣飮和陣
金水六君煎新方和陣
敗毒散散陣
疎鑿飮和陣
加減一陰煎新方固陣
白虎湯寒陣
十棗湯攻陣
葛根葱白湯散陣
禹功散攻陣
濬川散攻陣
導水茯苓湯和陣
神祐丸攻陣
導水丸攻陣
芍藥淸肝散寒陣
舟車丸攻陣
赤金豆新方攻陣
龍膽瀉肝湯寒陣
大柴胡湯攻陣
百順丸新方攻陣
大承氣湯攻陣
論外備用方
三和湯和陣脾濕腫
健脾散和陣和中快氣
蔘朮健脾湯和陣補脾行滯
當歸散和陣水氣腫
四磨飮和陣行氣
麻黃附子甘草湯散陣風濕
百合湯熱陣腫喘
越婢湯散陣風水悉腫
麻黃甘草湯散陣水腫取汗
調胃白朮散和陣和胃
蘇子降氣湯和陣順氣
人蔘養胃湯和陣和胃
調氣平胃散和陣
七氣湯和陣積脹
半夏丁香丸和陣氣滯
厚朴湯和陣氣滯
麯檗枳朮丸和陣食腫
香砂枳朮丸和陣氣脹
木香寬中散和陣行氣
沈香琥珀丸和陣利便
消導寬中湯和陣食氣滯
人蔘木香散和陣利水
養胃進食丸和陣健脾
化滯調中湯和陣食滯
導水茯苓湯和陣利水
導滯通經湯和陣脾濕
木香分氣飮和陣氣濕
當歸活血散和陣瘀血
檳榔煎和陣瘴氣
大正氣散和陣寬濕中滿
溫胃湯熱陣胃寒中滿
養胃湯熱陣虛寒滯
厚朴丸熱陣寒滯中滿
腹脹方熱陣
紅丸子熱陣消食脹
胡椒理中湯熱陣虛寒
强中湯熱陣生冷傷脾
復元丹熱陣寒滯
沈香桂附丸熱陣中寒
感應丸攻陣積聚脹痛
透膈湯攻陣逐滯消脹
厚朴溫中湯熱陣寒滯
枳實導滯丸攻陣淸火攻滯
景岳全書卷之二十三心集雜證謨
積聚
經義
百病始生篇岐伯曰風雨寒熱不得虛邪不能獨傷人卒然逢疾風暴雨而不病者蓋無虛故邪不能獨傷人此必因虛邪之風與其身形兩虛相得乃客其形是故虛邪之中人也留而不去傳舍於腸胃之外募原之間留着於脈稽留而不去息而成積或著孫脈或著絡脈或著經脈或著輸脈或著於伏衝之脈或著於膂筋或著於腸胃之募原上達於緩筋邪氣淫泆不可勝論其著孫絡之脈而成積者其積往來上下臂手孫絡之居也浮而緩不能句積而止之故往來移行腸胃之間水湊滲注灌濯濯有音有寒則䐜脹滿雷引故時切痛其著於陽明之經則挾臍而居飽食則益大飢則益小其著於緩筋也似陽明之積飽食則痛飢則安其著於腸胃之募原也痛而外連於緩筋飽食則安飢則痛其著於伏衝之脈者揣之應手而動發手則熱氣下於兩股如湯沃之狀其著於膂筋在腸後者飢則積見飽則積不見按之不得其著於輸之脈者閉塞不通津液不下孔竅乾壅帝曰積之始生至其已成奈何岐伯曰積之始生得寒乃生厥乃成積也帝曰其成積奈何岐伯曰厥氣生足悗悗生脛寒脛寒則血脈凝澁血脈凝澁則寒氣上入於腸胃入於腸胃則䐜脹䐜脹則腸外之汁沫迫聚不得散日以成積卒然多食飮則腸滿起居不節用力過度則絡脈傷陽絡傷則血外溢血外溢則衄血陰絡傷則血內溢血內溢則後血腸胃之絡傷則血溢於腸外腸外有寒汁沫與血相搏則幷合凝聚不得散而積成矣卒然外中於寒若內傷於憂怒則氣上逆氣上逆則六輸不通溫氣不行凝血蘊裏而不散津液澁滲著而不去而積皆成矣
奇病論帝曰病脇下滿氣逆二三歲不已是爲何病岐伯曰病名息積此不妨於食不可灸刺積爲導引服藥藥不能獨治也
邪氣臟腑病形篇曰心脈微緩爲伏梁在心下肝脈微急爲肥氣在脇下若覆杯腎脈微急爲奔豚
五臟生成篇曰赤脈之至也喘而堅診曰有積氣在中時害於食名曰心痺得之外疾思慮而心虛故邪從之白脈之至也喘而浮上虛下實驚有積氣在胸中喘而虛名曰肺痺寒熱得之醉而使內也靑脈之至也長而左右彈有積氣在心下支胠名曰肝痺得之寒濕與疝同法黃脈之至也大而虛有積氣在腹中有厥氣名曰厥疝女子同法得之疾使四肢汗出當風黑脈之至也上堅而大有積氣在小腹與陰名曰腎痺得之沐浴淸水而臥
平人氣象論曰寸口脈沈而橫曰脇下有積腹中有橫積痛胃之大絡名曰虛里貫膈絡肺出於左乳下其動應衣脈宗氣也結而橫有積矣
大奇論曰腎脈小急肝脈小急心脈小急不鼓皆爲瘕三陽急爲瘕
刺熱篇曰頰下迎顴爲大瘕
氣厥論曰小腸移熱於大腸爲虙瘕
骨空論曰任脈爲病女子帶下瘕聚
衛氣篇曰新積痛可移者易已也積不痛難已也
腹中論帝曰病有少腹盛上下左右皆有根此爲何病可治不岐伯曰病名伏梁裹大膿血居腸胃之外不可治治之每切按之致死帝曰何以然岐伯曰此下則因陰必下膿血上則迫胃脘生膈俠胃脘內癰此久病也難治居齊上爲逆居齊下爲從勿動亟奪帝曰人有身體髀股胻皆腫環齊而痛是爲何病岐伯曰病名伏梁此風根也其氣溢於大腸而著於肓肓之原在齊下故環齊而痛也不可動之動之爲水溺澁之病
六元正紀大論帝曰婦人重身毒之何如岐伯曰有故無殞亦無殞也大積大聚其可犯也衰其大半而止過者死
論證共四條
積聚之病凡飮食血氣風寒之屬皆能致之但曰積曰聚當詳辨也蓋積者積壘之謂由漸而成者也聚者聚散之謂作止不常者也由此言之是堅硬不移者本有形也故有形者曰積或聚或散者本無形也故無形者曰聚諸有形者或以飮食之滯或以膿血之留凡汁沫凝聚旋成癥塊者皆積之類其病多在血分血有形而靜也諸無形者或脹或不脹或痛或不痛凡隨觸隨發時來時往者皆聚之類其病多在氣分氣無形而動也故難經以積爲陰氣聚爲陽氣其義卽此凡無形之聚其散易有形之積其破難臨此症者但當辨其有形無形在氣在血而治積治聚自可得其梗槪矣
一飮食之積凡暫積者不過以飮食偶傷必在腸胃之內故可行可逐治無難也惟飮食無節以漸留滯者多成痞積於左脇膈膜之外蓋以胃之大絡名曰虛里出於左乳下其動應衣此陽明宗氣所出之道也若飢飽無倫飮食疊進以致陽明胃氣一有所逆則陰寒之氣得以承之而脾不及化故餘滯未消乃幷腸外汁沫搏聚不散漸成癥積矣然其初起甚微人多不覺及其旣久則根深蒂固而藥餌難及今西北小兒多有此疾而尤於食麵之鄕爲最正以麵性多滯而留疾於皮裏膜外所以不易治也卽如婦人血癥氣痞或上或下者亦多在腸胃之外募原之間故當以漸消磨求法治之愼毋孟浪欲速妄行攻擊徒致胃氣受傷而積仍未及反以速其危也
一風寒外感之邪亦能成積如經曰虛邪之中人也留而不去傳舍於腸胃之外募原之間留著於脈息而成積又曰病名伏梁此風根也由此觀之凡今人以瘧後成痞者是卽風寒之屬類可推矣但瘧由風寒固易知也而諸積於風若不相涉不知飮食之滯非寒未必成積而風寒之邪非食未必成形故必以食遇寒以寒遇食或表邪未淸過於飮食邪食相搏而積斯成矣經曰虛邪之風與其身形兩虛相得乃客其形信乎致積之由多由於此卽血癥氣痞之由亦無出於此然積以寒留留久則寒多爲熱風以致積積成則症已非風故治此者亦但當治其所留不可發散以再傷其眞氣也惟愼疾者能知所由而慮之於始則可爲保脾之良策
一癥痞之積凡或上或下或左或右本無定所大都血積多在下而氣積食積則上自胃脘下自小腹凡有留滯無處不可停蓄予嘗治一食癥結痛者乃在小腹下右角尖處自後屢見此症方知食道之行必由小腹下右以入廣腸此實人所不知也別有食停治按在心腹痛門可考故凡治積聚者必當詳審所因庶得其確嘗見丹溪之論曰痞塊在中爲痰飮在右爲食積在左爲血塊其不能作塊或聚或散者氣也塊乃有形之物痰與食積死血而成也愚謂可聚可散者此氣聚無疑也若以左爲血積右爲食積中爲痰飮則鑿矣卽如小兒多有患痞者必在左肋之下此無非縱食所致豈因其在左卽爲血積而可攻其血乎若爲左血右食則右豈無血而左豈無食乎不可以爲法也此仍有論在諸風門論丹溪條下當幷閱之
論治共十一條
經曰堅者削之留者攻之結者散之客者除之上之下之摩之浴之薄之劫之開之發之適事爲故
凡積聚之治如經之云者亦旣盡矣然欲總其要不過四法曰攻曰消曰散曰補四者而已詳列如下
一凡積堅氣實者非攻不能去如秘方化滯丸化鐵丹遇仙丹感應丸大硝石丸三花神祐丸赤金豆百順丸之類皆攻劑之峻者也又如三稜丸勝紅丸阿魏丸助氣丸紅丸子溫白丸之屬皆攻劑之次者也
一凡不堪攻擊止宜消導漸磨者如和中丸草豆蔲丸保和丸大小和中飮之類是也若積聚下之不退而元氣未虧者但當以行氣開滯等劑融化而潛消之
一無形氣聚宜散而愈者如排氣飮神香散指迷七氣湯十香丸四磨飮之屬是也
一凡積痞勢緩而攻補俱有未便者當專以調理脾胃爲主如潔古之枳朮丸乃其宜也予復因其方而推廣之近製芍藥枳朮丸兼肝脾以消膨脹除積聚止腹痛進飮食用收緩功其效殊勝於彼再如大健脾丸木香人蔘生薑枳朮丸皆調補脾胃之妙劑所當擇用者也
一凡脾腎不足及虛弱失調之人多有積聚之病蓋脾虛則中焦不運腎虛則下焦不化正氣不行則邪滯得以居之若此輩者無論其有形無形但當察其緩急皆以正氣爲主凡虛在脾胃者宜五味異功散或養中煎溫胃飮歸脾湯之類主之虛在肝腎者宜理陰煎腎氣丸煖肝煎之類酌而用之此所謂養正積自除也其或虛中有滯者則不妨少加佐使
一治積之要在知攻補之宜而攻補之宜當於孰緩孰急中辨之凡積聚未久而元氣未損者治不宜緩蓋緩之則養成其勢反以難制此其所急在積速攻可也若積聚漸久元氣日虛此而攻之則積氣本遠攻不易及胃氣切近先受其傷愈攻愈虛則不死於積而死於攻矣此其所重在命不在乎病所當察也故凡治虛邪者當從緩治只宜專培脾胃以固其本或灸或膏以疎其經但使主氣日强經氣日通則積痞自消斯緩急之機卽萬全之策也不獨治積諸病亦然
一凡堅硬之積必在腸胃之外募原之間原非藥力所能猝至宜用阿魏膏琥珀膏或水紅花膏三聖膏之類以攻其外再用長桑君鍼法以攻其內然此堅頑之積非用火攻終難消散故莫妙於灸余在燕都嘗治愈痞塊在左脇者數人則皆以灸法收功也
一積久成疳乃其經絡壅滯致動肝脾陽明之火故爲頰腫口糜牙齦臭爛之症此其在外當用膏藥艾火以破堅頑在內當用蘆薈等丸以淸疳熱
一婦人血癥氣聚論治詳婦人門
述古共六條
難經曰病有積有聚何以別之然積者陰氣也聚者陽氣也故陰沈而伏陽浮而動氣之所積名曰積氣之所聚名曰聚故積者五臟所生聚者六腑所成也積者陰氣也其始發有常處其痛不離其部上下有所終始左右有所窮處聚者陽氣也其始發無根本上下無所留止其痛無常處謂之聚故以是別知積聚也又曰肝之積名曰肥氣在左脇下如覆杯有頭足久不愈令人發咳㾬瘧連歲不已心之積名曰伏梁起臍上大如臂上至心下久不愈令人病煩心脾之積名曰痞氣在胃脘覆大如盤久不愈令人四肢不收發黃疸飮食不爲肌膚肺之積名曰息賁在右脇下覆大如杯久不已令人洒淅寒熱喘咳發肺壅腎之積名曰賁豚發於少腹上至心下若豚狀或上或下無時久不已令人喘逆骨痿少氣
仲景曰積者臟病也終不移聚者腑病也發作有時展轉痛移爲可治諸積大法脈來細而附骨者乃積也寸口積在胸中微出寸口積在喉中關上積在臍旁上關上積在心下微下關積在少腹尺中積在氣衝脈出左積在左脈出右積在右脈兩出積在中央各以其部處之愚按仲景此說固詳而善雖亦疑其太鑿然於理則通故述於此亦可以資意見若以余之歷驗則凡病癥癖者脈必沈緊而疾如內經曰微急小急者卽其脈也若診見和緩則胃氣本無恙終非癖塊之脈
許學士曰大抵治積或以所惡者攻之或以所喜者誘之則易愈如磠砂水銀治肉積神麯麥芽治酒積水蛭虻蟲治血積木香檳榔治氣積牽牛甘遂治水積雄黃膩粉治涎積礞石巴豆治食積各從其類也若用群隊之藥分其藥勢則難取效須要認得分明是何積聚兼見何症然後增減斟量使之不爾反有所損要在臨時通變也
潔古云壯人無積虛人則有之脾胃怯弱氣血兩衰四時有感皆能成積若據以磨堅破結之藥治之疾雖去而人已衰矣乾漆磠砂三稜大黃牽牛之類用時則暫快藥過則依然氣愈消疾愈大竟何益哉故治積者當先養正則積自除譬如滿座皆君子縱有一小人自無容地而去但令其眞氣實胃氣强積自消矣實中有積大毒之劑治之尙不可過況虛而有積者乎此治積之一端也邪正盛衰固宜詳審
張子和曰積之始成也或因暴怒喜悲思恐之氣或傷酸甘辛鹹之味或停溫凉寒熱之飮或受風寒暑濕燥火之邪其初甚微可呼吸按導方十大而去之故不難也若久而延之留滯不去遂成五積
徐東皐曰養正積除此積之微者也如脾胃失於健運而氣積食積之不疎導者惟養脾胃之正氣而滯積自疎矣若夫大積大聚如五積之久而成癥病堅固不移者若非攻擊悍利之藥豈能推逐之乎惟虛弱之人必用攻補兼施之法也
鍼灸法
長桑君鍼積塊癥瘕法先於塊上鍼之甚者又於塊首一鍼塊尾一鍼訖以艾灸之立應
一法曰凡灸痞者須灸痞根無有不效其法在脊背十三椎下當脊中點墨記之此非灸穴却於墨之兩旁各開三寸半以指揣摸覺微有動脈卽點穴灸之大約穴與臍平多灸左邊或左右俱灸此卽痞根也或患左灸右患右灸左亦效
一灸穴法中脘期門章門脾兪三焦兪通谷此諸痞所宜灸者
積痞在上者宜灸上脘中脘期門章門之類積塊在下者宜灸天樞章門腎兪氣海關元中極水道之類凡灸之法宜先上而後下臍腹之壯用宜稍大皆先灸七壯或十四壯以後漸次增加愈多愈妙以上諸穴皆能治痞宜擇而用之然猶有不可按穴者如痞之最堅處或頭或尾或突或動處但察其脈絡所由者皆當按其處而通灸之火力所到則其堅聚之氣自然以漸解散有神化之妙也第灸痞之法非一次便能必效務須或彼或此擇其要者至再至三連次陸續灸之無有不愈者
積聚論列方
排氣飮新方和陣
養中煎新方熱陣
溫胃飮新方熱陣
歸脾湯補陣
枳朮丸和陣
芍藥枳朮丸新方和陣
四磨飮和陣
十香丸新方和陣
木香人蔘生薑枳朮丸和陣
理陰煎新方熱陣
神香散新方和陣
煖肝煎新方熱陣
五味異功散補陣
腎氣丸補陣
保和丸小兒
指迷七氣湯和陣
溫白丸攻陣
和中丸和陣
秘方化滯丸攻陣
助氣丸攻陣
三稜丸攻陣
大健脾丸和陣
勝紅丸攻陣
三因紅丸子攻陣
大和中飮新方和陣
感應丸攻陣
遇仙丹攻陣
小和中飮新方和陣
赤金豆新方攻陣
神祐丸攻陣
草豆蔲丸和陣
百順丸新方攻陣
阿魏丸攻陣
阿魏膏外科
大硝石丸攻陣
琥珀膏外科
三聖膏攻陣
化纖丹攻陣
水紅花膏外科
蘆薈等丸寒陣以下
論外備用方
消食丸和陣行滯
枳實丸和陣食癖
木香檳榔丸攻陣火盛積堅
麯朮丸和陣宿食
法制陳皮和陣
香砂枳朮丸和陣氣積
白朮丸和陣息積
陳麯丸熱陣冷積瀉痢
麯檗枳朮丸和陣食積
流氣丸和陣逐寒滯
桃仁煎攻陣血瘕
枳實導滯丸攻陣濕熱食積
安脾散熱陣冷積
三稜散攻陣積痞
雄黃聖餠子攻陣去積
三稜丸攻陣血癥食積
神保丸攻陣寒積痛
穿山甲散攻陣血癥
備急丸攻陣寒積
消痞核桃攻陣
守病丸攻陣
紅丸子熱陣寒食積
熨痞方攻陣
大異香散攻陣脹滿
加減四物湯婦人血積
痞滿
經義
太陰陽明論曰飮食不節起居不時者陰受之陰受之則入五臟入五臟則䐜滿閉塞
生氣通天論曰味過於甘心氣喘滿味過於苦脾氣不濡胃氣乃厚
臟氣法時論曰脾虛則腹滿腸鳴飱泄食不化
厥論曰厥或令人腹滿何也曰陰氣盛於上則下虛下虛則脹滿
異法方宜論曰臟寒生滿病
陰陽應象大論曰濁氣在上則生䐜脹中滿者瀉之於內
五臟生成篇曰腹滿䐜脹支膈胠脇下厥上冒過在足太陰陽明
大惑論曰人有善飢而不嗜食者何氣使然曰胃氣熱則消穀故善飢胃氣逆上則胃脘塞故不嗜食也
脈解篇曰太陰所謂病脹者陰盛而上走於陽明陽明絡屬心故上走心爲噫也
經脈篇曰胃病則賁嚮腹脹脾病則腹脹善噫心主病則胸脇支滿
六元正紀大論曰太陰所至積飮否隔爲中滿霍亂吐下寒氣至則堅痞腹滿痛急下利之病生矣水鬱之發善厥逆痞堅腹滿木鬱之發病鬲咽不通飮食不下
五常政大論曰備化之紀其病痞卑監之紀其病留滿痞塞敦阜之紀其病腹滿太陰司天胸中不利心下痞痛
氣交變大論曰歲火不及民病脇支滿復則病鶩溏腹滿食飮不下歲水不及民病腹滿
至眞要大論曰太陽司天民病胸腹滿少陰之勝腹滿痛太陽之勝腹滿食減陽明之復甚則心痛痞滿太陽之復心痛痞滿
論證
痞者痞塞不開之謂滿者脹滿不行之謂蓋滿則近脹而痞則不必脹也所以痞滿一症大有疑辨則在虛實二字凡有邪有滯而痞者實痞也無物無滯而痞者虛痞也有脹有痛而滿者實滿也無脹無痛而滿者虛滿也實痞實滿者可散可消虛痞虛滿者非大加溫補不可此而錯用多致誤人
論治共四條
一虛寒之痞凡過於憂思或過於勞倦或飢飽失時或病後脾氣未醒或脾胃素弱之人而妄用寒凉剋伐之劑以致重傷脾氣者皆能有之其症則無脹無悶但不知飢亦不欲食問其胸腹脹痞則曰亦覺有些而又曰不甚脹蓋本非脹也止因不欲食而自疑爲脹耳察其脈則緩弱無神或弦多胃少察其形則色平氣怯是皆脾虛不運而痞塞不開也此症極多不得因其不食妄用消耗將至胃氣日損則變症百出矣治宜溫補但使脾胃氣强則痞滿開而飮食自進元氣自復矣又凡脾胃虛者多兼寒證何也蓋脾胃屬土土虛者多因無火土寒則氣化無權故多痞滿此卽寒生於中也亦有爲生冷外寒所侵而致中寒者然胃强則寒不能侮而寒能勝之總由脾氣之弱耳此義詳命門火候論中當幷察之凡脾胃微虛而若滿非滿食少不化者宜四君子湯或異功散若心脾氣虛或氣有不順者歸脾湯或治中湯若三陰氣血俱虛治節不行而不便於溫者宜五福飮若中焦不煖或噯腐或呑酸而痞滿者非溫補不可宜溫胃飮五君子煎或理中湯聖朮煎或蔘薑飮若脾腎兼寒命門不煖則中焦不化或腹溏或胸腹喜煖畏寒或上下腹俱膨膨而小水黃澁者宜理陰煎甚者宜六味回陽飮此二藥最妙而實人所罕知也予嘗治金孝廉以勞倦思慮致傷脾氣別無他症但絶口久不欲食遂悉用蔘朮歸熟附子薑桂甘草之屬半月始愈後因病後復不食如此自分必死仍用前藥大加薑附各至三錢而後愈又一婦人病後久不食自言病前曾食牛肉乞求去此余佯應之而培補如前方得全愈故凡病如此者只宜溫補不可行滯新按
一飮食偶傷致爲痞滿者當察其食滯之有無而治之凡食滯未消而作痞滿或兼疼痛者宜大和中飮或和胃飮加減治之或枳朮丸亦可甚者神香散此有治按在腫脹門若食滯旣消脾氣受傷不能運行而虛痞不開者當專扶脾氣微者異功散養中煎甚者五福飮溫胃飮聖朮煎若命門母氣不足者治宜如前若偶食寒凉傷胃痞滿不開而不可補者宜和胃飮加山査麥芽之類或用厚朴溫中湯
一實滯之痞當察其所因而治之若濕勝氣滯而痞者宜平胃散或良方厚朴湯或五苓散若寒滯脾胃或爲痛爲痞而中氣不虛者厚朴溫中湯若脾寒氣滯而痞者和胃飮若怒氣暴傷肝氣未平而痞者解肝煎若大便氣秘上下不通而痞者河間厚朴湯若胃口停痰而痞者二陳湯或橘皮半夏湯胃寒氣滯停痰痞而兼嘔者加減二陳湯膠痰不開壅滯胃口者藥不易化須先用吐法而後隨症治之若大便秘結不通而痞滿不開者宜微利之
一外邪之痞凡寒邪感人者必自表入裏若邪淺在經未入於府則飮食如故稍深則傳入胸次漸犯胃口卽不能飮食是亦痞之類也治此者但解外邪而或散或消或溫或補邪去則胃口自和痞滿自去此當於傷寒門求法治之又傷寒家曰陽證下之早者乃爲結胸陰證下之早者因成痞氣此以邪在表而攻其裏邪在陽而攻其陰不當下而妄下之以致邪氣承虛陷結心下是誤治之害最危者也實者硬滿而痛是爲結胸虛者滿而不痛是爲痞氣宜審別治之治法詳結胸腹滿條中
述古共三條
丹溪曰痞滿與脹滿不同脹滿內脹而外亦形痞則內覺痞悶而外無脹急之形也蓋由脾氣不和中央痞塞皆土邪之所爲也有因誤下裏氣虛邪承虛而入於心之分爲痞者有不因誤下而得之如中氣虛弱不能運化精微而爲痞者有飮食痰飮不能施化爲痞者有濕熱太甚邪著心下爲痞者
東垣曰傷寒痞者從血中來從外之內從無形雜病痞者亦從血中來從內之外從有形有形以苦瀉之無形以辛散之玉機云痞滿之病人皆知氣不運也獨東垣以血病言之謂下多則亡陰而損血此前人之未論也世之用氣藥治痞而不效者蓋不知此理故也
劉宗厚曰古方治痞用黃芩黃連枳實之苦以泄之厚朴生薑半夏之辛以散之人蔘白朮之甘溫以補之茯苓澤瀉之鹹淡以滲之隨其病之所在以調之也旣痞有濕惟宜上下分消其氣果有內實之證庶可略與疎導世人苦於痞塞喜行利藥以求速效暫時通快痞若再作益以滋甚是皆不察夫下多亡陰之意也如結胸是實邪大陷胸湯主之痞是虛邪諸瀉心湯主之愚據劉公此論旣云下多亡陰又云痞是虛邪誠然善矣然欲用諸瀉心湯以治虛邪能無失乎蓋未知塞因塞用別有神化之妙法而痞滿多在脾尤不可以瀉心也
痞滿論列方
二陳湯和陣
四君子湯補陣
五君子煎新方熱陣
歸脾湯補陣
治中湯熱陣
大和中飮新方和陣
溫胃飮新方熱陣
神香散新方和陣
理中湯熱陣
加味二陳湯和陣
聖朮煎新方熱陣
和胃飮新方和陣
理陰煎新方熱陣
六味回陽飮新方熱陣
平胃散和陣
養中煎新方熱陣
橘皮半夏湯和陣
異功散補陣
蔘薑飮新方熱陣
良方厚朴湯和陣
五苓散和陣
五福飮新方補陣
河間厚朴湯和陣
解肝煎新方和陣
枳朮丸和陣
厚朴溫中湯熱陣
論外備用方
四君子湯補陣
香砂六君子湯補陣
人蔘養胃湯和陣和胃
啓脾丸和陣行滯
大健脾丸和陣
小半夏茯苓湯和陣痰痞
嘉禾散和陣氣痞
八味理中丸熱陣虛寒
沈香桂附丸熱陣中寒
越鞠丸和陣火鬱
胡椒理中湯熱陣虛寒
半夏丁香丸和陣氣滯
沈香降氣散和陣氣滯
木香寬中散和陣行氣
藿香正氣散和陣寒滯
蘇子降氣湯和陣順氣
葛花解酲湯和陣
貼痞琥珀膏外科
熨痞方攻陣
消痞核桃攻陣
木香人蔘枳朮丸和陣
水紅花膏外科
消痞膏外科
景岳全書卷之二十四心集雜證謨
泄瀉
經義
金匱眞言論曰長夏善病洞泄寒中
陰陽應象大論曰淸氣在下則生飱泄濁氣在上則生䐜脹濕勝則濡泄春傷於風夏生飱泄水穀之寒熱感則害人六腑
臟氣法時論曰脾病者虛則腹滿腸鳴飱泄食不化
百病始生篇曰虛邪之中人也留而不去傳舍於腸胃多寒則腸鳴飱泄食不化多熱則溏出糜
擧痛論曰寒氣客於小腸小腸不得成聚故後泄腹痛矣怒則氣逆甚則嘔血及飱泄故氣上矣
經脈篇曰脾所生病心下急痛溏瘕泄肝所生病胸滿嘔逆飱泄狐疝
宣明五氣篇曰大腸小腸爲泄
厥論曰少陰厥逆虛滿嘔變下泄淸
大陰陽明論曰食飮不節起居不時者陰受之陰受之則入五臟入五臟則䐜滿閉塞下爲飱泄久爲腸澼
陰陽別論曰一陽發病少氣善咳善泄
邪氣臟腑病形篇曰肺脈小甚爲泄腎脈小甚爲洞泄
脈要精微論曰胃脈實則脹虛則泄數動一代者病在陽之脈也洩及便膿血久風爲飱泄倉稟不藏者是門戶不要也水泉不止是膀胱不藏也得守者生失守者死
平人氣象論曰尺寒脈細謂之後泄
玉機眞藏論曰脈細皮寒氣少泄利前後飮食不入此謂五虛泄而脈大脫血而脈實皆難治
師傳篇曰臍以上皮熱腸中熱則出黃如糜臍以下皮寒胃中寒則腹脹腸中寒則腸鳴飱泄胃中寒腸中熱則脹而且泄
論疾診尺篇曰大便赤瓣飱泄脈小者手足寒難已飱泄脈小手足溫泄易已春傷於風夏生後泄腸澼
咳論曰五臟各以治時感於寒則受病微則爲咳甚則爲泄爲痛
熱病篇曰泄而腹滿甚者死
玉版篇曰其腹大脹四末淸脫形泄甚是一逆也腹鳴而滿四肢淸泄其脈大是二逆也咳嘔腹脹且飱泄其脈絶是五逆也
標本病傳論曰先病而後泄者治其本先泄而後生他病者治其本
四時氣篇曰飱泄取三陰之上補陰陵泉皆久留之熱行乃止
氣交變大論曰歲木太過民病飱泄食減體重煩寃腸鳴腹支滿歲火太過民病血溢血泄注下歲土太過民病腹滿溏泄腸鳴反下甚歲水太過上臨太陽病反腹滿脹鳴溏泄食不化歲木不及民病少腹痛腸鳴溏泄歲火不及復則埃鬱病鶩溏腹滿食飮不下寒中腸鳴泄注腹痛歲土不及民病飱泄霍亂體重腹痛歲金不及民病血便注下歲水不及民病身重濡泄
五常政大論曰卑監之紀上角與正角同其病飱泄邪傷脾也發生之紀上徵則其氣逆其病吐利
六元正紀大論曰不遠熱則熱至不遠寒則寒至寒至則堅痞腹滿痛急下利之病生矣熱至則身熱吐下霍亂血溢血泄淋悶之病生矣太陰所至爲中滿霍亂吐下厥陰所至爲脇痛嘔泄少陽所至爲暴注太陽所至爲流泄禁止
至眞要大論曰歲少陽在泉火淫所勝民病注泄赤白少腹痛尿赤甚則血便少陰同候厥陰司天風淫所勝民病食則嘔冷泄腹脹溏泄瘕水閉病本於脾少陽司天火淫所勝民病泄注赤白陽明司天燥淫所勝民病寒淸於中感而瘧咳腹中鳴注泄鶩溏病本於肝厥陰之勝腸鳴飱泄少腹痛注下赤白少陰之勝腹滿痛溏泄傳爲赤沃太陰之勝濕化乃見善注泄陽明之勝淸發於中左胠脇痛溏泄太陽之勝寒入下焦傳爲濡泄陽明之復淸氣大擧甚則心痛痞滿腹脹而泄諸病水液澄澈淸冷皆屬於寒暴注下迫皆屬於熱
論證共三條
凡內經有言飱泄者有言濡泄者皆泄瀉也有言腸澼者卽下痢也然痢之初作必由於瀉此瀉之與痢本爲同類但瀉淺而痢深瀉輕而痢重瀉由水穀不分出於中焦痢以脂血傷敗病在下焦在中焦者濕由脾胃而分於小腸故可澄其源所以治宜分利在下焦者病在肝腎大腸分利已無所及故宜調理眞陰幷助小腸之主以益氣化之源此瀉痢之證治有不同而門類亦當有辨然病實相關不可不兼察以爲治也
一泄瀉之本無不由於脾胃蓋胃爲水穀之海而脾主運化使脾健胃和則水穀腐熟而化氣化血以行營衛若飮食失節起居不時以致脾胃受傷則水反爲濕穀反爲滯精華之氣不能輸化乃致合汚下降而瀉痢作矣脾强者滯去卽愈此强者之宜淸宜利可逐可攻也脾弱者因虛所以易瀉因瀉所以愈虛蓋關門不固則氣隨瀉去氣去則陽衰陽衰則寒從中生固不必外受風寒而始謂之寒也且陰寒性降下必及腎故瀉多必亡陰謂亡其陰中之陽耳所以泄瀉不愈必自太陰傳於少陰而爲腸澼腸澼者豈非降泄之甚而陽氣不升臟氣不固之病乎凡脾胃氣虛而有不升不固者若復以寒之復以逐之則無有不致敗者此强弱之治大有不同故凡治此者有不可槪言淸利也
一泄瀉之因惟水火土三氣爲最夫水者寒氣也火者熱氣也土者濕氣也此瀉痢之本也雖曰木亦能瀉實以土之受傷也金亦能瀉實以金水同氣因其淸而失其燥也知斯三者若乎盡矣然而三者之中則又惟水火二氣足以盡之蓋五行之性不病於寒則病於熱大都熱者多實虛者多寒凡實熱之證必其脈盛形强聲音壯亮食飮裕如擧動輕捷者此多陽也虛寒之證必其脈息無力形氣少神言語輕微擧動疲倦者此多陰也故必察其因而於初瀉之時卽當辨其有餘不足則治無不愈而亦不致有誤矣
分利治法共二條
凡泄瀉之病多由水穀不分故以利水爲上策然利水之法法有不同如濕勝無寒而瀉者宜四苓散小分淸飮之類主之但欲分其淸濁也如濕挾微寒而瀉者宜五苓散胃苓湯之類主之以微溫而利之也如濕熱在脾熱渴喜冷而瀉者宜大分淸飮茵陳飮益元散之類主之去其濕熱而利之也
一泄瀉之病多見小水不利水穀分則瀉自止故曰治瀉不利小水非其治也然小水不利其因非一而有可利者有不可利者宜詳辨之如濕勝作瀉而小水不利者以一時水土相亂幷歸大腸而然也有熱勝作瀉而小水不利者以火承陰分水道閉澁而然也有寒瀉而小水不利者以小腸之火受傷氣化無權而然也有脾虛作瀉而小水不利者以土不制水淸濁不分而然也有命門火衰作瀉而小水不利者以眞陰虧損元精枯涸而然也凡此皆小水不利之候然惟暴注新病者可利形氣强壯者可利酒濕過度口腹不愼者可利實熱閉澁者可利小腹脹滿水道急痛者可利又若病久者不可利陰不足者不可利脈症多寒者不可利形虛氣弱者不可利口乾非渴而不喜冷者不可利蓋虛寒之瀉本非水有餘實因火不足本非水不利實因氣不行夫病不因水而利則亡陰瀉以火虛而利復傷氣倘不察其所病之本則未有不愈利愈虛而速其危者矣
諸泄瀉論治共九條
一泄瀉之暴病者或爲飮食所傷或爲時氣所犯無不由於口腹必各有所因宜察其因而治之如因食生冷寒滯者宜抑扶煎和胃飮之屬以溫之因濕滯者宜平胃散胃苓湯或白朮芍藥散以燥之利之因食滯而脹痛有餘者宜大小和中飮之屬以平之因氣滯而痛瀉之甚者宜排氣飮或平胃散之屬以調之因食滯而固結不散或胃氣之强實者宜神祐丸赤金豆百順丸之屬以行之凡初感者病氣未深臟氣未敗但略去其所病之滯則胃氣自安不難愈也
一凡脾氣稍弱陽氣素不强者一有所傷未免卽致泄瀉此雖爲初病便當調理元氣自非强盛偶傷者之比如因瀉而神氣困倦者宜養中煎或溫胃飮或聖朮煎或四君子湯或五君子煎如微寒兼滯而不虛者宜佐關煎若脾虛而微滯者宜五味異功散若脾虛而微寒微滯者宜六味異功煎或溫胃飮若因飮食不調忽而溏瀉以漸而甚或見微痛但所下酸臭而顔色淡黃便是脾虛胃寒不化之證卽宜用五德丸再甚者卽宜用胃關煎切勿疑也
一凡兼眞陰不足而爲泄瀉者則或多臍下之痛或於寅卯時爲甚或食入已久反多不化而爲嘔惡溏瀉或瀉不甚臭而多見完穀等症蓋因丹田不煖所以尾閭不固陰中少火所以中焦易寒此其咎在下焦故曰眞陰不足也本與中焦無涉故非分利所及也惟胃關煎一劑乃爲最上之承且人之患此者最多勿謂其爲新病而不可用也勿謂其爲年少而未宜用也覺有是症卽宜是藥劑少功多攸利非小但知者見其先昧者見其後恐見之遲矣所以貴見先也
一腎泄證卽前所謂眞陰不足證也每於五更之初或天將明時卽洞泄數次有經月連年弗止者或暫愈而復作者或有痛者或有不痛者其故何也蓋腎爲胃關開竅於二陰所以二便之開閉皆腎臟之所主今腎中陽氣不足則命門火衰而陰寒獨盛故於子丑五更之後當陽氣未復陰氣盛極之時卽令人洞泄不止也古方有椒附丸五味子散皆治此之良方若必欲陽生於陰而腎氣充固則又惟八味地黃丸爲宜然余嘗用此則似猶未盡善故特製胃關煎一氣丹九氣丹復陽丹之屬斯得其濟者多矣或五味子丸亦佳其有未甚者則如五德丸四神丸皆其最宜者也
一凡脾泄久泄證大都與前治脾弱之法不相遠但新瀉者可治標久瀉者不可治標且久瀉無火多因脾腎之虛寒也若止因脾虛者惟四君子湯蔘朮湯蔘苓白朮散之屬爲宜若脾胃兼寒者宜五君子煎黃芽丸五德丸若脾氣虛寒兼滯悶者宜六味異功煎溫胃飮聖朮煎若脾氣虛寒之甚而飮食減少神疲氣倦宜蔘附湯朮附湯十全大補湯若病在下焦腎氣虛而微熱者宜六味地黃湯微寒者宜八味地黃湯或胃關煎若脾虛溏泄久不能愈或小兒脾泄不止者止用敦阜糕粘米固腸糕亦易見效若脾胃寒濕而溏泄不止者蒼朮丸亦佳若久瀉元氣下陷大腸虛滑不收者須於補劑中加烏梅五味子粟殼之屬以固之
一大瀉如傾元氣漸脫者宜速用四味回陽飮或六味回陽飮主之凡暴瀉如此者無不卽效若久瀉至此猶恐無及蓋五奪之中惟瀉最急是不可見之不早也倘藥未及效仍宜速灸氣海以挽回下焦之陽氣仍須多服人蔘膏
一酒瀉證飮酒之人多有之但酒有陰陽二性人有陰陽二臟而人多不能辨也夫酒性本熱酒質則寒人但知酒有濕熱而不知酒有寒濕也故凡因酒而生濕熱者因其性也以糱汁不滋陰而悍氣生熱也因酒而生寒濕者因其質也以性去質不去而水留爲寒也何以辨之常見人有陽强氣充而善飮者亦每多泄瀉若一日不瀉反云熱悶蓋其隨飮隨瀉則雖瀉不致傷氣而得瀉反以去濕此其先天稟厚胃氣過人者也最不易得亦不多見此而病者是爲陽證不過宜淸宜利如四苓散大分淸飮或酒蒸黃連丸之類去其濕熱而病可愈也若陽虛之人則與此大異蓋脾虛不能勝濕而濕勝卽能生寒陽氣因寒所以日敗胃氣因濕所以日虛其證則形容漸羸飮食漸減或脈息見弦細或口體常怯寒或臍腹常有隱疼或眩運常多困倦或不安於五鼓或加甚於秋冬但無熱證可據而常多飱泄者則總屬虛寒也凡若此者若不速培陽氣必致漸衰而日以危矣
余於四旬之外亦嘗病此數年其勢已窘因遍求治法見朱丹溪曰因傷於酒每晨起必瀉者宜理中湯加葛根或呑酒蒸黃連丸王節齋曰飮酒便泄者此酒積熱瀉也宜加黃連茵陳乾薑木香之屬薛立齋曰若酒濕未散脾氣未虛宜用此藥分利濕熱若濕熱已去中氣被傷宜用六君調補中氣又曰酒性大熱乃無形之物無形元氣受傷當用葛花解酲湯分消其濕凡此諸論若已盡之然朱王二家之說則不分寒熱皆用黃連是但知酒之有熱而不知酒之有寒烏足憑也惟薛氏之說雖亦云酒性大熱而所重在脾誠若善矣余因效之初服葛花解酲湯不效繼服六君子補中益氣湯又不效再服理中以至八味俱不效斯時也計窮力竭若無再生之望矣因潛思熟計料非峻補命門終無益也乃自製胃關煎右歸丸一氣丹等方以治其病仍絶口不飮以杜其源調理年餘竟得全愈自後始明性質之理多得濟人向使已無確見執信濕熱之說而妄用黃連乾葛淸凉分利之劑則焉望其有今日卽或自用稍遲則旣甚亦難挽矣
矧今人之病此者最多而是陰是陽不可不辨凡陽盛者脾强胃健而氣不易奪者也故治本無難而泄亦無慮陽衰者脾腎旣傷則脫氣最易故宜防其無及不可不爲深慮也若必以酒爲熱則其爲古法所誤者誠不少矣
一氣泄證凡遇怒氣便作泄瀉者必先以怒時挾食致傷脾胃故但有所犯卽隨觸而發此肝脾二臟之病也蓋以肝木剋土脾氣受傷而然使脾氣本强卽見肝邪未必能入今旣易傷則脾氣非强可知矣故治此者當補脾之虛而順脾之氣此固大法也但虛實有微甚則治療宜分輕重耳如稟壯氣實年少而因氣泄瀉者可先用平胃散或胃苓湯若肝氣未平而作脹滿者宜解肝煎先順其氣若脾氣稍弱者宜二朮煎或粘米固腸糕或消食導氣飮若脾氣稍寒者宜抑扶煎吳茱萸散或蒼朮丸若脾弱居多者宜溫胃飮聖朮煎或六味異功煎若旣畏此症爲患則必須切戒氣怒
一風泄證亦當辨其風寒風熱而治之熱者如傷寒外感熱利之屬是也宜以傷寒門自利條諸法治之寒者以風寒在胃而脾土受傷如內經所云春傷於風夏生飱泄之屬是也宜以前溫胃理中之法治之
述古共六條
丹溪曰世俗例用澁藥治瀉若瀉而虛者或可用之若初得之者必變他症爲禍不小殊不知瀉多因濕惟分利小水最爲上策
薛立齋曰凡傷食瀉黃若飮食已消而泄瀉未止此脾胃之氣傷也宜用五味異功散若泄瀉而腹中重墜此脾氣下陷也宜補中益氣湯若服剋伐之劑而腹中窄狹此脾氣虛痞也宜六君子湯若脇脹善怒瀉靑此肝承脾虛也宜六君加柴胡升麻木香若少食體倦善噫瀉黃此脾虛氣陷也宜六君加升麻柴胡又立齋曰凡久瀉脾胃虛弱或作嘔或飮食少思屬脾胃虛弱用四君子加半夏木香或腹痛屬脾胃虛寒用六君加炮薑木香大抵此症多由泛用消食利水之劑損其眞陰元氣不能主持遂成久瀉若非補中益氣湯四神丸滋其本源後必胸痞腹脹小水淋瀝多致不起
又立齊曰若久瀉腸胃滑泄不禁但脾胃虛寒下陷者用補中益氣湯加木香肉豆蔲補骨脂若脾氣虛寒不禁者用六君子湯加炮薑肉桂若命門火衰而脾土虛寒者用八味丸若脾腎俱虛者用十全大補陽送四神丸若大便滑痢小便閉澁或肢體漸腫喘嗽唾痰脾腎氣血俱虛宜用十全大補湯送四神丸或宜加減金匱腎氣丸每見元氣旣虛而復用五苓之類因損眞陰以致前症益甚者急投金匱腎氣丸多有得生者若反用牽牛大黃峻劑而通之是速其危也
又立齋曰大凡黃連枳實雖消停滯開痞悶若人脾胃充實暴患實痞宜暫用之若屢患屢服或脾胃虛痞者用之則脾胃反傷而諸症蜂起矣故東垣先生曰脾胃實者用黃連枳實瀉之虛者用白朮陳皮補之
徐東皐曰大抵諸泄瀉症各宜以類推求必先分利後實脾土益元氣無不全愈
泄瀉論列方
四苓散和陣
五苓散和陣
胃苓湯和陣
平胃散和陣
益元散寒陣
茵陳飮新方寒陣
理中湯熱陣
溫胃飮新方熱陣
二朮煎新方和陣
聖朮煎新方熱陣
胃關煎新方熱陣
佐關煎新方熱陣
十全大補陽補陣
抑扶煎新方熱陣
養中煎新方熱陣
補中益氣湯補陣
蔘朮湯補陣
蔘附湯補陣
五味異功散補陣
敦阜糕新方固陣
右歸飮新方補陣
右歸丸新方補陣
六味異功煎新方熱陣
解肝煎新方和陣
朮附湯補陣
四味回陽飮新方熱陣
排氣飮新方和陣
蒼朮丸新方和陣
六味回陽飮新方熱陣
五德丸新方熱陣
四神丸熱陣
六味地黃湯補陣
一氣丹新方熱陣
九氣丹新方熱陣
八味地黃陽補陣
黃芽丸新方熱陣
復陽丹新方熱陣
蔘苓白朮散補陣
椒附丸熱陣
人蔘膏補陣
白朮芍藥散和陣
神祐丸攻陣
赤金豆新方攻陣
葛花解酲湯和陣
四君子湯補陣
百順丸新方攻陣
五味子散熱陣
加減金匱腎氣丸補陣
大和中飮新方和陣
五君子煎新方熱陣
粘米固腸糕新方固陣
大分淸飮新方寒陣
小和中飮新方和陣
消食導氣飮和陣
小分淸飮新方和陣
吳茱萸散熱陣
酒蒸黃連丸寒陣
論外備用方
歸脾湯補陣脾虛泄瀉
加味六君子湯補陣脾虛
藿香正氣散和陣風寒
益黃散和陣脾寒氣滯
茯苓湯和陣濕熱
白朮芍藥湯和陣濕瀉
滲濕湯和陣寒濕
胃風湯補陣風濕
升陽除濕湯和陣調脾
麯朮丸和陣暑濕暴瀉
戊己丸和陣濕熱
猪苓湯和陣發熱小水不利
草果散和陣寒痛泄
大七香丸和陣寒氣
調胃白朮散和陣行氣和胃
大平丸寒陣熱瀉
大橘皮湯和陣濕熱水瀉
橘半胃苓湯和陣補胃和胃
薷苓湯寒陣暑瀉
黃芩芍藥湯寒陣熱瀉
眞人養臟湯和陣調脾
胃愛散熱陣虛寒
八味湯熱陣虛寒滯
八味理中丸熱陣脾胃虛寒
二神丸熱陣脾胃虛寒
蓽茇丸熱陣中寒
附子理中湯熱陣
漿水散熱陣陰毒
九寶丹熱陣溫補脾胃
吳茱萸湯熱陣暑濕受寒
四柱散熱陣冷痛泄瀉
陳麯丸熱陣磨積止瀉
附子茴香散熱陣煖胃和中
鐵刷散熱陣寒濕泄瀉
縮脾丸熱陣濕澁
澹寮四神丸熱陣腎泄
補脾湯熱陣胃寒
小已寒丸熱陣中寒洞泄
五味子丸熱陣脾腎泄
養胃湯熱陣虛寒痛泄
厚朴丸熱陣寒滯脹泄
白朮聖散子熱陣固腸溫胃
肉豆蔲丸熱陣臟寒滑泄
小安腎丸熱陣久瀉
訶梨勒丸熱陣寒滑
固腸丸固陣溫補固澁
泄瀉經驗方固陣
痢疾
經義
通評虛實論帝曰腸澼便血何如岐伯曰身熱則死寒則生帝曰腸澼下白沫何如岐伯曰脈沈則生脈浮則死帝曰腸澼下膿血何如曰脈懸絶則死滑大則生帝曰腸澼之屬身不熱脈不懸絶何如曰滑大者曰生懸濇者曰死以臟期之
百病始生篇曰陽絡傷則血外溢血外溢則衄血陰絡傷則血內溢血內溢則後血
太陰陽明論曰食飮不節起居不時者陰受之陰受之則入五臟入五臟則䐜滿閉塞下爲飱泄久爲腸澼
大奇論曰脾脈外鼓沈爲腸澼久自已肝脈小緩爲腸澼易治腎脈小搏沈爲腸澼下血血溫身熱者死心肝澼亦下血二臟同病者可治其脈小沈濇爲腸澼其身熱者死熱見七日死
論疾診尺篇曰大便赤瓣飱泄脈小手足寒者難已飱泄脈小手足溫泄易已春傷於風夏生後泄腸澼
經脈篇曰腎所生病爲腸澼
陰陽別論曰陰陽虛腸澼死
氣厥論曰腎移熱於脾傳爲虛腸澼死
玉機眞藏論曰泄而脈大脫血而脈實皆難治
論證共二條
痢疾一症卽內經之腸澼也古今方書因其閉滯不利故又謂之滯下其症則裏急後重或垢或血或見五色或多紅紫或痛或不痛或嘔或不嘔或爲發熱或爲惡寒此證之陰陽虛實最宜博審詳察庶不致於差失若見有不確則大致誤人前泄瀉門諸法本與此通必互相參酌用之爲善
一痢疾之病多病於夏秋之交古法相傳皆謂炎暑大行相火司令酷熱之毒蓄積爲痢今人所宗皆此一說夫痢因於暑而言其爲熱豈不宜然然炎熱者天之常令也當熱不熱必反爲災因熱貪凉者人之常事也過食生冷所以致痢多見人之愼疾者雖經盛暑不犯寒凉則終無瀉痢之患豈其獨不受熱乎此其病在寒邪不在暑熱病在人事不在天時從可知矣但胃强氣實者雖日用水果之類而陽氣能勝故不致疾其次之者雖未卽病而日用日積迨夫大火流西新凉得氣則伏陰內動承機而起故寒濕得以犯脾者多在七八月之間此陽消陰長之徵最易見也再其次者多以脾腎本弱則隨犯隨病不必伏寒亦不必待時尤爲易見夫以生冷下咽瀉痢隨起豈卽化而爲熱乎奈何近代醫流止見此時之天熱不見此人之臟寒但見痢症開口便言熱毒反以寒凉治生冷是何異雪上加霜乎俗見相同死者不可勝言矣
或曰然亦有用寒藥而愈者何也曰以胃强陽盛之人而得濕成熱者亦有之以元氣壯實而邪不勝正者亦有之此皆可以寒治而愈亦可以通利而愈而此輩極少以胃弱陽虛而因寒傷臟者此輩極多若再用寒凉或妄加蕩滌則無有不死凡今以痢疾而致死者皆此類也觀丹溪曰瀉痢一症屬熱者多屬寒者少戴原禮曰以酷熱之毒至秋陽氣始收火氣下降因作滯下之症皆大謬之言也不可信之因作俚詞以志其戒
俚詞曰
夏日多炎陰邪易入暑熱是主風寒是客身不被風瘧從何致口不受寒痢從何得治必求本軒岐金石志此微言可爲醫則
論瀉痢虛實共三條
凡治痢疾最當察虛實辨寒熱此瀉痢中最大關係若四者不明則殺人甚易也
一實證之辨必其形氣强壯脈息滑實或素縱口腹或多脹滿堅痛及年少新病脾氣未損者方可用治標之法微者行之利之甚者瀉之
一虛證之辨有形體薄弱者有顔色淸白者有脈雖緊數而無力無神者有脈見眞弦而中虛似實者有素稟陽衰者有素多淡素者有偶犯生冷者有偶中雨水陰寒者有偶因飮食不調者有年衰脾弱者以上諸證凡其素無縱肆而忽患瀉痢此必以或瓜或果或飮食稍凉偶傷胃氣而然果何積之有又何熱之有總惟脾弱之輩多有此證故治此者只宜溫調脾腎但使脾溫則寒去卽所以逐邪也且邪本不多卽用溫補健脾原無妨礙不過數劑自當全愈切不可妄云補住邪氣而先用攻積攻滯及淸火等藥倘使脾氣再傷則輕者反重重者必危矣
論瀉痢寒熱
凡瀉痢寒熱之辨若果是熱則必畏熱喜冷不欲衣被渴甚飮水多亦無礙或小便熱澁而痛或下痢純血鮮紅脈息必滑實有力形氣必躁急多煩若熱證果眞卽宜放手凉解或兼分利但使邪去其病自愈若無此實熱諸證而瀉痢有不止者必是虛寒若非溫補脾腎必不能愈卽有愈者亦必其元氣有根待其來復而然勿謂虛寒之證有不必溫補而可以愈者或治痢必宜寒凉而寒凉亦可無害者皆見有未眞也
論積垢
凡腹中積聚之辨乃以飮食之滯留蓄於中或結聚成塊或脹滿硬痛不化不行有所阻隔者乃爲之積此皆柤粕成形之屬所當逐也今人不能辨察但見痢如膿垢者皆謂之積不知此非柤粕之屬而實附腸着臟之脂膏皆精血之屬也無論瘦人肥人皆有此脂但肥者脂厚瘦者脂薄未有無脂者也若果無脂則腸臟之間豈容單薄赤露非惟藩籬不固而且臟必易傷無是理也今之凡患瀉痢者正以五內受傷脂膏不固故日剝而下若其臟氣稍强則隨去隨生猶無足慮若臟氣至敗剝削至盡或以久瀉久痢但見血水及如屋漏水者此在庸人云其積聚已無反稱爲善而不知脂膏刮盡則敗竭極危之候也使今後醫家但識此爲脂膏而本非積聚則安之固之且不暇而尙敢云攻之逐之或用苦寒以滑之利之者否
論五色
凡五色之辨如下痢膿垢之屬無非血氣所化但白者其來淺浮近之脂膏也赤者其來深由脂膏而切膚絡也下純血者多以血爲熱迫故隨溢隨下此其最深者也若紫紅紫白者則離位稍久其下不速而色因以變或未及脈絡此其稍淺者也若紅白相兼者此又其淺深皆及者也大都純血鮮紅者多熱證以火性急速迫而下也紫紅紫白者少熱證以陰凝血敗損而然也純白者無熱證以臟寒氣薄滑而然也然有以無紅而亦因熱者此以暴注之類而非下痢之謂也有以紫紅雖多而不可言熱者此以陰絡受傷而非暴注之比也若辨黃黑二色則凡黃深而穢臭者此有熱證亦有寒證若淺黃色淡不甚臭而或兼腥餿氣者此卽不化之類皆寒證也黑而濃厚大臭者此焦色也多有火證若靑黑而腥薄者此肝腎腐敗之色也猶以爲熱其謬甚矣雖五色之辨大約如此然痢之見血者無非陰絡受傷卽或寒或熱但傷絡脈則無不見血故不可以見血者必認爲熱也凡臨此證當必以脈色形氣病因兼而察之庶不致有疑似之誤
論腹痛
凡瀉痢腹痛有實熱者有虛寒者實熱者或因食積或因火邪但食積之痛必多脹滿堅硬或痛而拒按此必有所停滯微者宜行其滯甚者宜瀉而逐之火邪之痛必有內熱等症證方宜淸之利之然邪實於中者必多氣逆故凡治痛之法無論是火是食皆當以行氣爲先但宜察藥性之寒熱擇而用之可也虛寒之痛尤所當辨蓋凡瀉痢之痛多由寒氣之在臟也經曰痛者寒氣多也有寒故痛也又曰病痛者陰也故凡人有過食生冷或外受寒氣卽能腹痛此可知也寒在中者治宜溫脾寒在下者治宜溫腎也再若虛寒刮痛之義則人多不知蓋元氣不足於內則雖無外受寒邪而中氣不煖卽寒證也所以瀉痢不能止飮食不能化而病有不能愈正以陽虛多寒也且瀉痢不止胃氣旣傷膏血切膚安能不痛此其爲痛乃因剝及腸臟而然是以痢因於痛痛因於痢故凡以寒侵腑臟及脈絡受傷血動氣滯者皆能爲痛但察其不實不堅或喜揉按或喜煖熨或胸腹如飢而不欲食或胃脘作嘔而多呑酸但無實熱等證則總屬虛寒安得謂痛必因積積皆實證耶
凡治虛寒之痛者速宜溫養臟氣不得再加消伐致令動者愈動滑者愈滑必至危矣若謂諸痛不宜補必待痛定然後可用則元氣日去終無定期嘗見一醫云痢疾須過七日方可用補而不知六日已死執迷不悟愚亦甚矣但其痛之甚者常於溫補藥中稍加木香以順其氣或多加當歸以和其血俟痛稍減則當去此二味蓋又恐木香之耗氣當歸之滑腸也若寒在下焦而作痛者必加吳茱萸其或痛不至甚則但以溫補脾腎爲主使脾腎漸安則痛當自止此不必治其痛也
論裏急後重
凡裏急後重者病在廣腸最下之處而其病本則不在廣腸而在脾腎凡熱痢寒痢虛痢皆有之不得盡以爲熱也蓋中焦有熱則熱邪下迫中焦有寒則寒邪下迫脾腎氣虛則氣陷下迫欲治此者但當察其所因以治脾腎之本則無有不愈然病在廣腸已非食積蓋食積至此瀉則無留而所留者惟下陷之氣氣本無形故雖若欲出而實無所出無所出而又似欲出皆氣之使然耳故河間之用芍藥湯謂行血則便自愈調氣則後重除是固然矣然調氣之法如氣熱者凉之則調氣寒者溫之則調氣虛者補之則調氣陷者擧之則調必使氣和乃爲調氣行血之法其義亦然若但以木香檳榔當歸大黃行血散氣之屬謂之調和不知廣腸最遠藥不易達而所行所散者皆中焦之氣耳且氣旣下陷而復以行之散之則氣必更陷其能愈乎矧痢止則後重自止未有痢不愈而後重能愈者也故凡欲治此者但當以治痢爲主
論大孔腫痛
凡病痢疾多有大孔腫痛者其故何也蓋脾胃不和則水穀之氣失其正化而濁惡難堪之味出諸孔道此痛楚之不能免也又若火因瀉陷陽爲陰逐則胃中陽氣幷逼於下無從解散此腫之所由生也所以痢多則痛多痢少則痛少痛與不痛亦由氣之陷與不陷耳故無論寒痢熱痢大孔皆能爲痛不能謂痛必由熱也欲治此者但治其痢痢止則腫痛自散亦如後重之法也自丹溪云大孔痛因熱流於下木香檳榔芩連加炒乾薑主之是但知火能爲腫爲痛亦焉知元陽之下陷也後人所宗皆其法也凡虛寒之輩其不能堪此亦多矣
論口渴
凡瀉痢之症必多口渴今人但見口渴卽認爲火而不知有火者固能渴無火者亦能渴此不可不辨也如火盛於中則薰脾爍胃津液耗乾故酷好氷水多而不厭愈凉愈快隨飮隨消者此因熱而渴治宜凉也又如口熱作渴雖欲飮水而飮不能多者卽非眞火不宜凉也凡口雖乾渴喜凉而腹不喜凉者是卽寒聚於中而無根之火浮戴於上此最忌寒凉者也然渴有眞渴有似渴眞渴者必好茶飮但以喜熱喜凉卽可辨其寒熱似渴者乾也非渴也口雖乾而不欲湯飮則尤非熱證可知也然瀉痢之症因其水泄於下必津涸於上故不免於渴渴而欲飮正以內水不足欲得外水以相濟也豈必皆因於火乎諸如此者必當詳審其有火無火若火有餘者自當淸火水不足者自當滋陰是固然矣然氣爲水母其有氣虛不能生水者不補其母則水不能生而渴不止也土爲水主其有脾虛不能約水者不强其主則水不能蓄而渴不止也使能不治其渴而治其所以渴又何渴病之有
論小水
凡瀉痢之症小水必多不利或多黃赤此其寒熱虛實大有關係不可不察也若暴注之瀉以其淸濁不分水穀幷歸於大腸故水有不利者惟其暫也若痢疾之小水則病本不一今人但見黃赤不利無不云其爲熱誤者多矣凡因於熱者必其熱赤之甚或多澁痛或見鮮血然必上下皆有熱證方是眞熱此宜淸凉治之若非眞熱則或以中寒而逼陽於下者有之或以瀉痢亡陰而水虧色變者有之或以下焦陽氣不煖而水無以化者有之或以妄用滲利而泲逼乾汁者亦有之但察其三焦無火則雖黃雖澁總皆亡陰亡液之證不得通以熱論速當培補眞陰乃爲良法內經曰中氣不足溲便爲之變至哉斯言何今人之不能察也不獨此也每見有小水淸白而兼腹痛者仍用芩連之類余則不知其何謂可恨可恨
論陰陽疑似
陰陽之道卽養生治病之本而人有不易知者以其有莫測之妙也夫陰陽之用欲其相濟不欲其相賊相濟者相和者也陰中不可無陽陽中不可無陰也相賊者相害者也陽賊陰則爲焦枯陰賊陽則爲寂滅也凡諸爲病者無非陰陽相賊而有失其和耳蓋陰陽之性陰常喜靜而惡動陽常喜煖而畏寒及其相賊則陰畏陽之亢所以陰遇陽邪非枯則槁陽畏陰之毒所以陽逢陰寇不走卽飛此陰陽相妬之譏誡多難測凡諸病劇而有假眞疑似者卽其證也而尤於傷寒痢疾爲最焉
若今之患痢最甚者多見上下皆有熱證而實非眞熱者何以見之如煩則似熱非熱躁則似狂非狂懊憹不寧莫可名狀此非眞陽證也蓋以精血敗傷火中無水而陰失其靜故煩躁若此也又如飛者飛於上走者走於下飛於上則爲口渴喉瘡或面紅身熱走於下則爲孔熱孔痛或便黃便血此非實熱證也蓋以水火相刑陽爲陰逐而火離其位故飛走若此也今之人但見此等證候僉曰察病不離形證形證之熱旣已若此而猶謂之寒何其妄也是但知外之有熱而不知內之有寒也知上下之有熱而不知中焦之有寒也又豈知煩躁之爲陰虛而飛走之爲陽虛也余言若此聞者果能信乎將猶疑乎疑似之間猶不可不辨也
且如肌表皆有熱證本當惡熱而反不舍衣被或臍腹喜煖而宜熨宜按者此則外雖熱而內則有寒也又如九竅皆有熱證必喜冷飮然有口欲寒而腹畏之故凡寒冷下咽則或增嘔惡或加腹疼或噎塞不行而反生脹悶或口舌雖有瘡痛而反欲熱湯飮者此則上下雖熱而中焦之有寒也此外有陽氣素弱及脈色少神如前論等症若止知爲火治以寒凉其奈內本因寒而再加以寒則寒凉入胃直犯中焦是外熱不相及而中寒必更甚故致飛者愈飛走者愈走所謂雪上加霜欲孤陽之不滅不可得也故凡治此者但能引火歸原使丹田煖則火就燥下原固則氣歸精此陰陽顚倒之神理而或者昧之亦猶苦海無邊未得其岸故余悉此用垂普救之衣鉢云
論治共十條
凡治痢之法其要在虛實寒熱得其要則萬無一失失其要則爲害最多辨論如前所當熟察前如泄瀉門調治諸法俱宜酌用
一生冷初傷飮食失調而胃氣未損元氣未虧或爲痛爲脹爲暴瀉暴痢等症而食滯有未淸者宜抑扶煎五德丸或平胃散胃苓湯五苓散之類略祛寒滯愈之極易
一脾腎虛弱之輩但犯生冷極易作痢無論大人小兒凡係脾虛致痢別無實熱等證者先宜佐關煎溫其脾氣如或稍深而病及肝腎者卽宜胃關煎爲最妙之治勿以新病畏而弗用也或五德丸四神丸之類俱可間用
一病痢凡脾腎俱虛而危劇可畏者只宜以胃關煎爲最溫胃飮次之或相機間用亦可或兼用四維散九氣丹復陽丹庶可保全也
一痢疾嘔惡兀兀欲吐或聞食氣卽見惡心者此胃氣虛寒不能容受而然必宜溫補安胃用五君子煎或六味異功煎溫胃飮聖朮煎之類主之嘔甚者宜六味回陽飮之屬主之若陰中火虛氣不歸原而嘔者宜胃關煎理陰煎主之若胃火上衝而致嘔吐者則必有煩熱脹滿等症乃可用淸凉降火等藥宜大分淸飮益元散之類主之
一濕熱邪盛而煩熱喜冷脈實腹滿或下痢純紅鮮血者宜淸流飮黃芩芍藥湯或用香連丸或用河間芍藥湯熱甚者宜大分淸飮或茵陳飮此等藥若數劑不效便當思顧脾腎矣
一痢有發熱者似乎屬火宜從凉治然實熱之證反未必發熱惟痢傷精血陰虛水虧者則最多爲熱爲躁也如或虛中有火脈見有力者宜加減一陰煎或保陰煎主之若脈本無力全屬虛火則不可治火單宜壯水補陰如三陰煎及六味八味等丸若陰盛格陽而爲外熱者必宜胃關煎及右歸飮之屬主之
一痢疾初作氣稟尙强或因縱肆口腹食飮停滯凡有實邪脹痛堅滿等症而形氣脈氣俱實者可先去其積積去其痢自止宜承氣湯或神祐丸百順丸主之或用赤金豆以微痢之此通因通用痛隨痢減之法也但此等證候必須確審然後用之若以脾腎虛寒致痢而妄用此藥及寒凉剋伐等劑再敗元陽者多致不可解救最當愼也
一噤口不食乃痢疾最危之候而自古未有明辨觀丹溪云噤口痢胃口熱甚故也用黃連人蔘煎汁終日呷之如吐再喫但得一呷下咽便好人不知此多用溫藥甘味此以火濟火以滯益滯也亦有誤服熱毒之藥犯胃者當推明而祛其毒此丹溪之說也而不知噤口之辨其義最微豈皆胃口熱甚而總以黃連可治乎蓋噤口者以食不得入雖亦有實熱證而惟脾胃虛寒者居多若因食積胃中而噤口者其胸腹必有脹滿或見硬痛此當行滯去積積滯去而食自入如靑陳査朴之屬是也有因火鬱胃中而噤口者其臟腑必多熾熱或脈見洪數此當瀉火去熱邪熱去而食自入如芩連梔檗之屬是也凡此者皆以邪蓄於中乃噤口之實證也然實證無幾而近之病者每察其胃口則多無脹滿等症或察其大邪則亦非實熱等證但見其有出無入而胃口日窮精神日敗蓋其旣無脹滿本非積也又無眞熱本非火也無積無火而食不能入其故何也以臟氣不能容受也不能容受其故有二蓋一由脾氣之弱故或爲嘔惡或爲呑酸或惡聞食氣而泛泛不寧或飢不能食而枵枵待困此以中焦不運故食不能入責在脾也一由腎氣之弱故命門不能煖則大腸不能固小腸不能化則胃氣不能行此以下焦失守而化源無主責在腎也欲健中焦非人蔘白朮乾薑甘草之屬不可欲實下焦非熟地附子吳茱萸肉桂之屬不可脾腎强而食自入其理甚明其應如響余之活人於此者不勝紀矣如丹溪之用黃連及以火濟火以滯益滯之說乃悉以實火爲言特一曲之見耳局人意智絶人生幾此其關係非小不得信以爲然
一久痢陽虛或因攻擊寒凉太過致竭脾腎元神而滑脫不止者本源已敗雖峻用溫補諸藥亦必不能奏效矣宜速灸百會氣海天樞神闕等穴以回其陽庶或有可望生者
述古共八條
仲景曰夫六腑氣絶於外者手足寒上氣脚縮五臟氣絶於內利不禁下甚者手足不仁下利腹脹滿身體疼痛者先溫其裏乃攻其表溫裏宜四逆湯攻表宜桂枝湯
褚氏遺書曰陰已耗而復竭之則大小便牽疼愈疼則愈欲大小便愈便則愈疼
東垣曰飮食有傷起居不時損其胃氣則上升淸華之氣反從下降是爲飱泄久則太陰傳少陰而爲腸澼裏急後重膿血相雜數至圊而不能卽便者專用補中益氣湯爲主使升降之道行其痢不治自消矣裏急者腹中不寬快也亦有虛坐而大便不行者皆血虛也血虛則裏急後重
薛立齋曰若白痢久胃弱氣虛數至圊而不能便或少有白膿者乃土不生金肺與大腸氣傷而下墜也當用補中益氣湯擧其陽氣則陰自降而二便自愈若飮食不入發熱作渴勢甚危急用十全大補湯如不應送二神丸若紅痢久胃弱血虛脾經血熱下注而不愈者用四物加白朮茯苓若脾經氣虛不能統血而不愈者用四君加川芎當歸若中氣下陷不能攝血而不愈者用補中益氣湯
一凡嘔吐食不得下其或脾胃素有實熱或過食辛辣厚味而暴患者宜開胃行滯若胃氣虛隔嘔吐者宜六君生薑
一凡痢腹痛後重怕手按腹或脈洪實者爲積滯閉結宜疎通之若腹痛後重喜手按腹或脈微細爲陽氣虛寒宜六君乾薑溫補脾氣
一凡氣血虛而作痢若脾虛血弱者宜四君子湯胃虛血弱者補中益氣湯久病氣血俱虛者八珍湯若脾氣虛寒下陷補中益氣湯加粟殼薑桂如不應急用附子若氣血虛弱宜十全大補湯加附子粟殼若命門火衰宜八味丸以補母氣若腹痛作渴飮湯手按之而痛稍止者俱宜溫補脾胃
徐東皐曰凡痢疾之治須審病者氣體厚薄曾無通瀉及用攻積苦寒之藥脈之有力無力及正氣邪氣有餘不足對證施治未有弗效今醫治痢多峻用下劑及苦寒太過鮮有不致誤者況年高與體弱之人遂致元氣虛陷反不能支胃氣旣虛其痢益甚有陽虛陷入陰中則脫血陣陣而下者醫尙謂血痢不已仍用苦寒漸至脈絶四肢厥冷而死者曷可勝紀且今人之患痢者多有脾胃先虛而後積滯通滯之劑宜酌用也稍或過之遂致虛脫蓋有由焉
附按共三條
王海藏治楊師三朝三大醉至醒發大渴飮冷水氷茶各三杯遂病便血約一盆先用吳茱萸丸又用平胃五苓各半散三大服血止後復爲白痢又與神應丸四服白痢乃止或曰何不用黃連之類以解毒而反用溫熱之劑予曰若用寒凉其疾必大變蓋寒毒內傷復用寒凉非其治也況血爲寒所凝浸入大腸而下得溫乃行所以用溫熱其血自止經曰治病必求其本此之謂也胃旣得溫其血不凝而自行各守其鄕也觀此治法可見治血痢者豈可偏執爲熱乎又海藏曰暑月久血痢不可用黃連陰在內也
夷堅甲志云昔虞丞相自渠川被召途中冒暑得泄痢連月蘿壁間有韻語云暑毒在脾溫氣連脚不泄則痢不痢則瘧獨煉雄黃蒸餠和藥甘草作湯服之安樂別作治療醫家大錯如方製服其疾隨愈按此說頗奇雖未及用姑亦錄之以存其法
唐太宗實錄云貞觀中上病氣痢久未痊服衆醫藥不應因下詔訪問時金吾長張寶藏曾困此疾卽具疎以乳煎蓽茇方上服之立效宣下宰臣與五品官魏徵難之逾月不擬上疾復發復進之又平因問左右曰進方人有功未見除授何也徵懼曰未知文武二吏上怒曰治得宰相不妨授三品我豈不及汝耶卽命與三品文官授鴻臚寺卿其方用牛乳半斤蓽茇三錢同煎減半空腹頓服
痢疾論列方
抑扶煎新方熱陣
佐關煎新方熱陣
胃關煎新方熱陣
五苓散和陣
胃苓湯和陣
溫胃飮新方熱陣
平胃散和陣
四逆湯熱陣
百順丸新方攻陣
四君子湯補陣
五德丸新方熱陣
四神丸熱陣
五君子煎新方熱陣
二神丸熱陣
復陽丹新方熱陣
六君子湯補陣
四維散新方熱陣
九氣丹新方熱陣
吳茱萸丸熱陣
六味丸補陣
八味丸補陣
大分淸飮新方寒陣
理陰煎新方熱陣
右歸飮新方補陣
六味異功煎新方熱陣
四物湯補陣
八珍湯補陣
六味回陽飮新方熱陣
三陰煎新方補陣
保陰煎新方寒陣
十全大補湯補陣
桂枝湯散陣
神應丸未收
補中益氣湯補陣
淸流飮新方寒陣
茵陳飮新方寒陣
加減一陰煎新方固陣
香連丸寒陣
益元散寒陣
河間芍藥湯攻陣
大承氣湯攻陣
神祐丸攻陣
黃芩芍藥湯寒陣
赤金豆新方攻陣
聖朮煎新方熱陣
論外備用方
歸脾湯補陣
大防風湯補陣痢後風
十寶湯補陣虛寒
大七香丸和陣寒氣
戊己丸和陣溫熱
黃芩半夏生薑湯和陣乾嘔
斗門方和陣毒痢膿血
藿香正氣散和陣寒滯
眞人養臟湯和陣調和
簡易八方和陣
大黃湯攻陣濕熱
木香化滯湯寒陣濕熱滯
黃芩湯寒陣乾嘔痢
六神丸寒陣食積熱痢
黃芪散寒陣熱赤痢
理中湯熱陣中寒
蓽茇丸熱陣寒痢
白朮聖散子熱陣固腸溫胃
白通湯熱陣少陰痢
桂香丸熱陣冷滑不禁
附子茴香散熱陣煖胃和中
固腸散固陣溫固
桃花丸固陣冷滑久痢
訶梨勒丸熱陣寒滑痢
固腸丸固陣溫補固澁
大斷下丸固陣溫澁
生地黃湯固陣熱血痢
澁腸散因陣傅摻
當歸黃芪湯補陣姙娠下痢
升陽除濕防風湯和陣濕滯
景岳全書卷之二十五心集雜證謨
心腹痛
經義
擧痛論帝曰願聞人之五臟卒痛何氣使然岐伯對曰經脈流行不止環周不休寒氣入經而稽遲泣而不行客於脈外則血少客於脈中則氣不通故卒然而痛帝曰其痛或卒熱而止者或痛甚不休者或痛甚不可按者或按之而痛止者或按之無益者或喘動應手者或心與背相引而痛者或脇肋與少腹相引而痛者或腹痛引陰股者或痛宿昔而成積者或卒然痛死不知人少間復生者或痛而嘔者或腹痛而後泄者或痛而閉不通者凡此諸痛各不同形別之奈何岐伯曰寒氣客於脈外則脈寒脈寒則縮踡縮踡則脈絀急絀急則外引小絡故卒然而痛得炅則立止因重中於寒則痛久矣寒氣客於經脈之中與炅氣相薄則脈滿滿則痛而不可按也寒氣稽留炅氣從上則脈充大而血氣亂故痛甚不可按也寒氣客於腸胃之間膜原之下血不得散小絡急引故痛按之則血氣散故按之痛止寒氣客於俠脊之脈則深按之不能及故按之無益也寒氣客於衝脈衝脈起於關元隨腹直上寒氣客則脈不通脈不通則氣因之故喘動應手矣寒氣客於背兪之脈則脈泣脈泣則血虛血虛則痛其兪注於心故相引而痛按之則熱氣至熱氣至則痛止矣寒氣客於厥陰之脈厥陰之脈者絡陰器繫於肝寒氣客於脈中則血泣脈急故脇肋與少腹相引痛矣厥氣客於陰股寒氣上及少腹血泣在下相引故腹痛引陰股寒氣客於小腸膜原之間絡血之中血泣不得注於大經血氣稽留不得行故宿昔而成積矣寒氣客於五臟厥逆上泄陰氣竭陽氣未入故卒然痛死不知人氣復反則生矣寒氣客於腸胃厥逆上出故痛而嘔也寒氣客於小腸小腸不得成聚故後泄腹痛矣熱氣留於小腸腸中痛癉熱焦渴則堅乾不得出故痛而閉不通矣帝曰所謂言而可知者也視而可見奈何岐伯曰五臟六腑固盡有部視其五色黃赤爲熱白爲寒靑黑爲痛此所謂視而可見者也帝曰捫而可得奈何岐伯曰視其主病之脈堅而血及陷下者皆可捫而得也
賓按本篇論痛總計一十三條所言寒氣與炅氣相薄及熱氣留於小腸閉而不通者止二條爲熱證而其他皆屬於寒則此症之槪可知學者當思所辨矣
終始篇曰病痛者陰也痛而以手按之不得者陰也深刺之
痺論帝曰內舍五臟六腑何氣使然岐伯曰五臟皆有合病久而不去者內舍於其合也胞痺者少腹膀胱按之內痛若沃以湯澁於小便上爲淸涕痛者寒氣多也有寒故痛也
骨空論曰䏚絡季脇引少腹而痛脹刺譩譆
調經論曰實者外堅充滿不可按之按之則痛虛者聶辟氣不足按之則氣足以溫之故快然而不痛
平人氣象論曰寸口脈沈而弱曰寒熱及疝瘕少腹痛寸口脈沈而橫曰脇下有積腹中有橫積痛脈急者曰疝瘕少腹痛
邪氣臟腑病形篇曰心脈微急爲心痛引背食不下
衛氣篇曰新積痛可移者易已也積不痛難已也
厥病篇曰厥心痛與背相控善瘈如從後觸其心傴僂者腎心痛也厥心痛腹脹胸滿心尤痛甚胃心痛也厥心痛痛如以錐鍼刺其心心痛甚者脾心痛也厥心痛色蒼蒼如死狀終日不得太息肝心痛也厥心痛臥若徒居心痛間動則痛益甚色不變肺心痛也眞心痛手足淸至節心痛甚旦發夕死夕發旦死腸中有蟲瘕及蛟蛕心腸痛憹作痛腫聚往來上下行痛有休止腹熱喜渴涎出者是蛟蛕也
以上皆有刺法詳在本經
雜病篇曰心痛引腰脊欲嘔取足少陰心痛腹脹嗇嗇然大便不利取足太陰心痛引背不得息刺足少陰不已取手少陽心痛引小腹滿上下無常處便溲難刺足厥陰心痛但短氣不足以息刺手太陰心痛當九節刺之按已刺按之立已不已上下求之得之立已
六元正紀大論曰不遠熱則熱至不遠寒則寒至寒至則堅否腹滿痛急下利之病生矣土鬱之發甚則心痛脇䐜嘔吐霍亂飮發注下金鬱之發心脇滿引少腹善暴痛不可反側水鬱之發民病寒客心痛木鬱之發民病胃脘當心而痛上支兩脇膈咽不通食飮不下火鬱之發民病骨痛腹中暴痛
邪氣臟腑病形篇曰大腸病者腸中切痛而鳴濯濯冬日重感於寒卽泄當臍而痛不能久立與胃同候取巨虛上廉胃病者腹䐜脹胃脘當心而痛上支兩脇膈咽不通食飮不下取之三里也小腸病者小腹痛腰脊控睾而痛時窘之後取之巨虛下廉膀胱病者小便偏腫而痛以手按之卽欲小便而不得取委中央
五邪篇曰邪在肝則兩脇中痛寒中惡血在內行善掣節時脚腫邪在脾胃則病肌肉痛陽氣有餘陰氣不足則寒中腸鳴腹痛邪在心則病心痛喜悲時眩仆
以上俱有刺法在本經
經脈篇曰脾足太陰之脈入腹屬脾絡胃其支者復從胃別上膈注心中是動則病舌本强食則嘔胃脘痛腹脹善噫心下急痛得後與氣則快然如衰心手少陰之脈起於心中出屬心系是動則病嗌乾心痛渴而欲飮腎足少陰之脈其支者從肺出絡心是動則心如懸若飢狀舌乾咽腫煩心心痛心主手厥陰之脈起於胸中出屬心包絡是動則胸脇支滿煩心心痛膽足少陽之脈其直者從缺盆下腋循胸循脇裏是動則病口苦善太息心脇痛不能轉側
論證共四條
凡病心腹痛者有上中下三焦之別上焦者痛在膈上此卽胃脘痛也內經曰胃脘當心而痛者卽此時人以此爲心痛不知心不可痛也若病眞心痛者必手足冷至節爪甲靑旦發夕死夕發旦死不可治也中焦痛者在中脘脾胃間病也下焦痛者在臍下肝腎大小腸膀胱病也凡此三者皆有虛實寒熱之不同宜詳察而治之
一痛有虛實凡三焦痛症惟食滯寒滯氣滯者最多其有因蟲因火因痰因血者皆能作痛大都暴痛者多有前三證漸痛者多由後四證但蟲痛痰痛多在中焦火痛則三焦俱有之血痛則多在下焦然惟婦人則常有血證而男子則少也諸如此類但察其多滯多逆者方是實證如無滯逆則不得以實論也辨之之法但當察其可按者爲虛拒按者爲實久痛者多虛暴痛者多實得食稍可者爲虛脹滿畏食者爲實痛徐而緩莫得其處者多虛痛劇而堅一定不移者爲實痛在腸臟中有物有滯者多實痛在腔脇經絡不干中臟而牽連腰背無脹無滯者多虛脈與症參虛實自辨微實者宜調不宜攻大實者或上或下非攻不可純虛者或氣或血非大補不可
一痛症有寒熱誤認之則爲害不小蓋三焦痛症因寒者常居八九因熱者十惟一二觀內經擧痛等論義可知矣蓋寒則凝滯凝滯則氣逆氣逆則痛脹由生而熱則流通多不然也雖熱證亦常有痛然熱者必有明辨如內經所言腸中痛而癉熱焦渴則堅乾不得出閉而不通者此因燥結熱閉故能作痛然必有煩熱等症乃因於火最易見也今之醫家但見心腹痛症無問有無寒熱便云諸痛皆屬於火多用寒凉不知此說出自何典而彼此訛傳無墨無根妄亦甚矣又見丹溪治法云凡心腹痛者必用溫散此是鬱結不行阻氣不運故痛也此說誠是也然又引原病式云若欲行溫散寧無助火添病也由是古方多以山梔爲主加熱藥爲向導或用二陳湯加川芎蒼朮倍加梔子煎服痛甚者加炒乾薑反佐之若此議論治法余則大有不服夫致病之由熱者自熱寒者自寒病因火邪淸利自愈固不必反佐也病因寒滯溫散自愈又何爲反助火邪蓋寒者熱之熱者寒之此自正治之正理豈可不論經權不分從逆旣宜梔子又宜乾薑槪用反佐而治寒犯寒治熱犯熱乎因致後代醫流凡有見不眞者每每借此爲成法而籍口反佐誤人於疑似之中者不少矣故余特爲反佐論在前二卷中以盡其義宜均察也
一痛症當辨有形無形無形者痛在氣分凡氣病而爲脹爲痛者必或脹或止而痛無常處氣聚則痛而見形氣散則平而無跡此無形之痛也但宜順氣氣順則痛自愈矣有形者痛在血分或爲食積凡血癥食積而爲脹痛者必痛有常所而脹無休息不往不來不離其處者是有形之痛也然或食或血察得所因乃可攻而去之此二者之當辨也
論痛脈
凡諸病之虛實辨之於脈者皆易惟心腹痛症則有大有小其脈多有所難辨雖滑實有力者固多實邪虛弱無神者固多虛邪此其常也然暴痛之極者每多沈伏細濇最似極虛之候不知氣爲邪逆氣逆則脈道不行而沈伏異常此正邪實之脈然於沈伏之中細察之必有梗梗然弦緊之意此必寒邪阻遏陽氣者多有是脈若火邪作痛則不然也凡見此者不得因其細極微極便認爲虛脫妄用補劑必大誤矣辨此之法但當察其形氣以見平素之强弱問其病因以知新病久病及何所因而起大都暴病痛急而脈忽細伏者多實邪久病痛緩而脈本微弱者爲虛邪再以前論虛實之法酌之以理參而診之則萬無一失矣
論治共十五條
凡心腹痛症必須先辨寒熱如無熱症熱脈則定非火邪不得妄用凉藥
凡治心腹痛症古云痛隨利減又曰通則不痛此以閉結堅實者爲言若腹無堅滿痛無結聚則此說不可用也其有因虛而作痛者則此說更如氷炭
一凡痛在上焦者如因停滯旣痛兼脹不易行散而痛極難忍者欲其滯去速效無如吐之之妙宜於新方吐法中擇而用之若無停積脹急而或寒或氣微有凝滯而作痛者但順其氣無有不愈
一胃脘痛症多有因食因寒因氣不順者然因食因寒亦無不皆關於氣蓋食停則氣滯寒留則氣凝所以治痛之要但察其果屬實邪皆當以理氣爲主宜排氣飮加減主之食滯者兼乎消導寒滯者兼乎溫中若止因氣逆則但理其氣病自愈矣其有諸藥不效氣結難解者惟神香散爲妙若氣有滯逆隨觸隨發者宜用後簡易二方最妙
一下焦小腹痛者或寒或熱或食或蟲或血或氣逆皆有之凡閉結者利之下之當各求其類而治之
一寒滯之痛有因內寒者如食寒飮冷之類是也必兼寒兼食隨其宜而治之如上法可也有因外寒者或觸冒不時之寒邪或犯客令之寒氣或受暴雨沙氣之陰毒以致心腹攪痛或吐或瀉或上不能吐下不能瀉而爲乾霍亂危劇等症總由寒氣犯臟或在上焦或在中下二焦凡痛急在上者用吐最妙在中在下者俱宜解寒行滯以排氣飮爲主加減治之或不換金正氣散或和胃飮平胃散十香丸之類皆可擇用其有寒逆之甚者宜四逆湯理中湯之類主之又神香散可解三焦之滯當隨症作引以送之
一血積之有腹痛者是卽蓄血症也而血證之屬有四一傷寒有蓄血症成無己曰邪氣聚於下焦則津液不得通血氣不得行或溺或血留滯於下是生脹滿而硬痛也若從心下至少腹脹滿而痛小便利者則是蓄血之症此當分而治之其他症治詳義幷見傷寒門一婦人有血痛症詳見婦人門一跌打損傷有瘀血腹痛症但去其瘀而痛自愈凡氣血和平者宜通瘀煎加減治之其有血滯便結邪實不通者宜桃仁承氣湯百順丸主之或血虛燥結便閉不通者宜玉燭散主之一食鬱旣久而胃脘有瘀血作痛者生韭飮
一氣血虛寒不能營養心脾者最多心腹痛症然必以積勞積損及憂思不遂者乃有此病或心脾肝腎氣血本虛而偶犯勞傷或偶犯寒氣及飮食不調者亦有此症凡虛痛之候每多連綿不止而亦無急暴之勢或按之揉之溫之熨之痛必稍緩其在心脾胸脇之間者則或爲戚戚或爲慌慌或似嘈非嘈或飢勞更甚或得食稍可或懊憹無跡莫可名狀或形色靑黃或脈微氣弱是皆虛寒之證此非甘溫養血補胃和中不可也宜大小營煎理陰煎之類加減主之若氣虛者必大加人蔘陽衰者必佐以桂附乾薑丹溪曰諸痛不可補氣此惟邪實氣滯者當避之而曰諸痛皆然則謬矣不可執以爲辭也一下虛腹痛必因虛挾寒或陽虛中寒者乃有之察無形迹而喜按喜曖者是也治宜補陰逐寒必宜理陰煎主之然男子則間或有之惟女人則因虛而痛者更多蓋女人有月經帶濁之病所以爲異亦宜理陰煎大劑主之余用此以活人多矣若虛中挾滯而血有不行者惟決津煎爲最妙諸未盡者詳婦人門凡治心腹痛症已經攻擊滌蕩愈而復作或再三用之而愈作愈甚或脈反浮弦虛大者皆爲中虛之候此當酌其虛實而或兼治邪氣或專補正氣若用補無礙則當漸進切不可雜亂妄投以自掣其肘但當純用補藥使脾胃氣强得以運行則邪氣自不能犯又何疼痛之有
一火邪熱鬱者皆有心腹痛症如火在上焦痛而兼脹者宜於行氣導滯藥中倍加山梔黃芩之屬以治之若有痛無脹者或宜加芍藥生地麥冬以佐之若火在下焦者宜大分淸飮或茵陳飮之類主之然火在上者必有煩熱焦渴喜冷等症火在下者必有脹熱秘結淋澁等症務兼脈症察其眞有火邪方可治以寒凉如無火症火脈則不得妄稱爲火以誤治也
一蟲痛證治詳見諸蟲門
一痰飮停滯胸膈亦能作痛凡胸脇膨悶漉漉有聲或作醋酸心嘔惡或痛連脇背者皆其證也宜淸膈煎二陳湯橘皮半夏湯局方四七湯及括痰丸潤下丸之類幷皆治之又若東垣草豆蔲丸丹溪白螺丸亦皆治痰之劑若鬱痰凝結消之不去者非用吐法不能除也
一陰寒腹痛者凡男婦有因房室之後中寒而痛極者此陰寒也宜先用葱薑搗爛炒熱或熱磚之屬熨其臍腹以解其寒極凝滯之氣然後用理陰煎或理中湯四逆湯之類加減治之其有痛極至危者須速灸神闕氣海等穴
一凡胸腹之痛有無關於內而在筋骨皮肉之間者此邪之在經不可混作裏證必須詳問的確但當分其或火或寒或氣或勞傷或血滯或血虛或有淫瘡邪毒留蓄在經辨其所因庶不致謬而治之亦易也
一大人小兒或素因口腹不節致傷脾胃以後或寒或食凡有所觸卽爲腹痛屢發不已或爲脹滿食減等症者惟芍藥枳朮丸爲最妙宜加減用之
一凡胸膈大痛連及脇背藥不能納到口卽吐者此則無論諸藥皆可發吐因就其勢探而吐之則最易最捷吐出邪滯積痰痛可立止若邪猶未盡痛猶未止則再以前藥與之務盡其邪無不愈者
述古共二條
陳無擇云十二經絡外感六淫則其氣閉塞鬱於中焦氣與邪爭發爲疼痛足厥陰心痛兩脇急引小腹連陰股相引痛手心主心痛徹背心煩掌中熱咽乾目黃赤脇滿足太陰心痛腹脹滿澁澁然大便不利膈悶咽塞手太陰心痛短氣不足以息季脇空痛遺矢無度胸滿煩心足少陰心痛煩極面黑心懸若飢胸滿腰脊痛背輸諸經心痛心與背相引心痛徹背背痛徹心諸腑心痛難以俯仰小腹上衝卒不知人嘔吐泄瀉此皆諸經諸兪諸腑涉邪所致病屬外所因若五臟內動汨以七情則其氣痞結聚於中脘氣與血搏發爲疼痛肝心痛者色蒼蒼如死狀終日不得太息眞心痛者如前經義脾心痛者如錐鍼刺其心腹蘊蘊然氣滿肺心痛者若從心間起動作痛益甚色不變腎心痛者與背相控善瘈如物從後觸其心身傴僂胃心痛者腹痛胸滿不下食食則不消皆臟氣不平喜怒憂鬱所致此屬內因飮食勞逸觸忤非類使臟氣不平痞膈於中飮食遁注變亂腸胃發爲疼痛或飮啖生冷果實中冷不能消散結而爲積還食還發名積心痛及有臟寒生蛔致心痛者所謂九種心痛曰飮曰食曰風曰冷曰熱曰悸曰蟲曰注曰去來痛者除風熱寒屬外所因餘皆不內外因更有婦人惡血入心脾經發作疼痛尤甚於諸痛更有卒中客忤鬼擊屍疰使人心痛亦屬不內外因
丹溪曰心痛卽胃脘痛雖日數多不喫食不死若痛方止便喫物還痛必須三五服藥後方可漸漸喫物痛甚者脈必伏用溫藥附子之類不可用蔘朮脈弦者是食宜溫散蓋食得寒則凝得熱則化更用行氣或利藥助之無不愈脈滑者是痰痰因氣滯而聚阻礙道路氣不得通而痛宜導痰解鬱凡痛必用溫散以其鬱結不行阻氣不運故也腹痛以手可重按者屬虛宜蔘朮薑桂之類手不可按者是實宜用硝黃下之肥白人腹痛多是氣虛兼濕痰宜半夏人蔘二朮之類飮食過傷而腹痛宜木香檳榔丸下之如氣虛之人傷飮食而腹痛宜調補胃氣幷消導藥蔘朮山査枳實麥芽木香神麯之類如腹中常有熱而痛此爲積熱宜調胃承氣湯下之小腹實痛用靑皮以行其氣小腹因寒而痛宜桂枝吳茱萸臍下忽大痛人中黑者多死心痛用山梔幷劫藥止之若又復發前藥必不效可用玄明粉一服立止脈堅實不大便者下之
食停小腹新按
凡腹痛因食者或因滯物或因冷物皆能停積中脘須用前治食法加減治之此正法也然又有食停小腹者余嘗治一上舍年及三旬因午刻食水煮麵角將至初更食及小腹下至右角間遂停積不行而堅突如拳大如鵝卵其痛之劇莫可名狀余爲治之察其明係麵積顯而無疑然計其已入大腸此正通則不痛之證也乃與木香檳榔丸連下二三次其痛如故因疑藥力之緩猶未及病乃更投神祐丸以瀉之又不效余謂此必藥性皆寒故滯有不行也因再投備急丸雖連得大瀉而堅痛毫不爲減斯時也余計窮矣因潛測其由不過因麵豈無所以制之今旣逐之不及使非借氣以行之不可也且計麵毒非大蒜不殺氣滯非木香不行又其滯深道遠非精銳之響導不能達乃用火酒磨木香令其嚼生蒜一瓣而以香酒送之一服後覺痛稍減三四服後痛漸止而食漸進方得全愈然雖痛止食進而小腹之塊仍在後至半年許始得消盡由是知欲消食滯卽大黃巴豆猶有所不能及而推宜行氣爲先也且知飮食下行之道乃必由小腹下右角間而後出於廣腸此自古無人言及者故幷筆之用以廣人之聞見
括沙新按
向予荊人年及四旬於八月終初寒之時偶因暴雨後中陰寒沙毒之氣忽於二鼓時上爲嘔惡下爲胸腹攪痛勢不可當時値暮夜藥餌不及因以鹽湯探吐之痛不爲減遂連吐數次其氣愈升則其痛愈劇因而上塞喉嗌甚至聲不能出水藥毫不可入危在頃刻間矣余忽憶先年曾得秘傳括沙法乃擇一光滑細口磁碗別用熱湯一鐘入香油一二匙却將碗口蘸油湯內令其暖而且滑乃兩手覆執其碗於病者背心輕輕向下刮之以漸加重碗乾而寒則再浸再刮良久覺胸中脹滯漸有下行之意稍見寬舒始能出聲頃之忽腹中大響遂大瀉如傾其痛遂減幸而得活瀉後得睡一飯頃復通身搔癢之極隨發出疙瘩風餠如錢大者不計其數至四鼓而退愈後細窮其義蓋以五臟之繫咸附於背故向下刮之邪氣亦隨而降凡毒氣上行則逆下行則順改逆爲順所以得愈雖近有兩臂刮沙之法亦能治痛然毒深病急者非治背不可也至若風餠疙瘩之由正以寒毒之氣充塞表裏經臟俱閉故致危劇今其臟毒旣解然後經氣得行而表裏俱散也可見寒邪外感之毒凡臟氣未調則表亦不解表邪未散則臟必不和此其表裏相關義自如此故治分緩急權衡在人矣繼後數日一魏姓者亦於二鼓忽患此症治不得法竟至五鼓痛極而斃遇與不遇此其所以爲命也
附按
徐東皐云匡掌科夫人年三十餘病胃脘連胸脇痛日輕夜甚兩寸關脈弦滑有力諸醫以積滯凝寒用發散及攻下藥繼用鐵刷散四磨飮等方俱不效後用湯水皆吐而不納經月不食痛且益甚予謂其爲痰鬱明矣但痛久弱甚不敢行吐法奈何偶一醫謂五靈脂沒藥素用有效衆皆哂之曰此藥用之多矣予謂再用亦無妨何哂之有彼用酒調病者到口便吐隨吐綠痰兩碗許痛卽止遂納飮食此蓋痰在膈上攻下之亦不去必得吐法而後愈經曰有故無殞此之謂歟
簡易方
一胃脘當心而痛或氣或寒觸而屢發者用荔枝核燒微焦每荔枝核一錢加木香七分共爲末以淸湯下一錢許數服可以除根屢試神效者
一胸膈胃脘大痛察有邪滯連用排氣飮及諸藥全不見效者但用牙皂角以微火燒煙甫盡卽取起爲末用燒酒調送七八分或一錢許其效如神亦余試效者
兵部手集方治久心痛十年五年者隨手效用小蒜以釅醋煮熟頓服此後再不發
治脾痛三方歌腹脹脾疼怎抵當椒薑之外有丁香三般等分羅爲末調入白鹽與白湯水磨烏藥治脾疼每服須敎一盞濃一片陳皮一蘇葉再煎濃服有神功心與脾疼有妙方良薑等檳榔兩般同炒硏爲末米飮同調服亦良
食療方治五臟冷痛心腹痛以胡椒二十一粒擂碎熱酒服之
肘後方治心腹俱脹痛短氣欲死或已絶者用官桂三兩以水一升二合煮八合去渣頓服無桂用薑亦可
腹痛灸法
內關中脘氣海神闕塡椒鹽灸之水分膈兪脾兪胃兪
心腹痛論列方
吐法新方攻陣
備急丸攻陣
大分淸飮新方寒陣
四逆湯熱陣
排氣飮新方和陣
局方四七湯和陣
大營煎新方補陣
小營煎新方補陣
木香檳榔丸攻陣
通瘀煎新方因陣
神香散新方和陣
桃仁承氣湯攻陣
潤下丸和陣
二陳湯和陣
調胃承氣湯攻陣
淸膈煎新方寒陣
茵陳飮新方寒陣
括痰丸新方和陣
橘皮半夏湯和陣
玉燭散攻陣
十香丸新方和陣
芍藥枳朮丸新方和陣
平胃散和陣
生韭飮和陣
白螺丸和陣
東垣草豆蔲丸和陣
和胃飮新方和陣
理陰煎新方熱陣
神祐丸攻陣
不換金正氣散和陣
決津煎新方因陣
百順丸新方攻陣
理中湯熱陣
論外備用方
荔香散新方因陣氣痛
赤金豆新方攻陣堅積
木香順氣散和陣氣滯
歸脾湯補陣
遊山散和陣心脾痛
調氣平胃散和陣
蔘附湯補陣
神保丸攻陣寒積痛
附子茴香散熱陣煖胃和中
人蔘散和陣虛寒
牙皂散新方因陣結氣
藿香安胃散熱陣寒嘔
四磨飮和陣行氣
强中湯熱陣生冷傷脾
茱萸四逆湯熱陣小腹痛
蘇合丸和陣氣逆心痛
鐵刷散熱陣寒濕積
八味大建中湯補陣
烏藥散和陣血氣壅滯
益黃散和陣寒滯
指迷七氣湯和陣積痛
手拈散和陣氣痛
七氣湯和陣鬱
木香調氣散和陣氣滯
八味湯熱陣虛寒氣滯
調痛散和陣氣逆
丁香止痛散和陣心痛甚
蟠葱散熱陣寒滯
祛痛散和陣心氣滯
胡椒理中湯熱陣肺胃虛寒
胃愛散熱陣虛寒
玄桂丸和陣瘀血痛
厚朴溫中湯熱陣逐寒滯
勝金散熱陣氣逆
舒筋散和陣跌閃腹痛
丁香茯苓湯熱陣溫行滯
大沈香丸熱陣冷氣
沈香桂附丸熱陣寒氣
附子理中湯熱陣虛寒
吳茱萸散熱陣寒濕
木香導氣丸因陣小腹氣痛
金匱大建中湯補陣寒痛
大已寒丸熱陣寒病
小建中湯補陣
事後中寒腹痛因陣
椒附丸熱陣小腹痛
溫胃湯熱陣寒傷脾
冷香丸熱陣
脇痛
經義
臟氣法時論曰肝病者兩脇下痛引少腹令人善怒心病者胸中痛脇支滿脇下痛
大奇論曰肝壅兩胠滿臥則驚不得小便
邪客篇曰肝有邪其氣流於兩脇
熱論篇曰傷寒三日少陽受之少陽主膽其脈循脇絡於耳故胸脇痛而耳聾
刺熱篇曰肝熱病者熱爭則狂言及驚脇滿痛手足躁不得安臥刺足厥陰少陽熱病先胸脇痛手足躁刺足少陽補足太陰
擧痛論曰寒氣客於厥陰之脈則血泣脈急故脇肋與少腹相引痛矣
玉機眞藏論曰風寒客於人弗治則病入舍肺弗治肺卽傳而行之肝名曰肝痺脇痛出食春脈不及則令人胸痛引背下則兩脇胠滿
五臟生成篇曰靑脈之至也長而左右彈有積氣在心下支胠名曰肝痺
脈要精微論曰肝脈搏堅而長色不靑當病墜若搏因血在脇下令人喘逆
五邪篇曰邪在肝則兩脇中痛寒中惡血在內行善掣節時脚腫取之行間以引脇下補三里以溫胃中取血脈以散惡血取耳間靑脈以去其掣
咳論曰肝咳之狀咳則兩脇下痛甚則不可以轉轉則兩胠下滿
繆刺論曰邪客於足少陰之絡令人卒心痛暴脹胸脇支滿無積者刺然骨之前出血如食頃而已邪客於足少陽之絡令人脇痛不得息咳而汗出刺足小指次指爪甲上與肉交者各一痏邪客於足太陽之絡令人拘攣背急引脇而痛刺之從項始數脊椎俠脊疾按之應手如痛刺之傍三痏立已
骨空論曰䏚絡季脇引小腹而痛脹刺譩譆
邪氣臟腑病形篇曰肝脈微急爲肥氣在脇下若覆杯胃病者腹䐜脹胃脘當心而痛上支兩脇膈咽不通食飮不下取之三里也
奇病論曰病脇下滿氣逆二三歲不已病名息積此不妨於食不可灸刺積爲導引服藥藥不能獨治也
四時刺逆從論曰少陽有餘病筋痺脇滿
厥論曰少陽之厥暴聾頰腫而熱脇痛胻不可以運
腹中論曰有病胸脇支滿者妨於食病至則先聞腥臊臭出淸液先唾血四支淸目眩時時前後血病名曰血枯此得之年少時有所大脫血若醉入房中氣竭肝傷故月事衰少不來也治以烏賊魚骨丸
脈解篇曰少陽所謂心脇痛者言少陽盛也盛者心之所表也九月陽氣盡而陰氣盛故心脇痛也
五臟生成篇曰腹滿䐜脹支膈胠脇下厥上冒過在足太陰陽明
經脈篇曰心所生病者目黃脇痛心主手厥陰心包絡也是動則病手心熱甚則胸脇支滿心中憺憺大動膽足少陽也是動則病口苦善太息心脇痛不能轉側
本臟篇曰肝小則臟安無脇下之病肝大則逼胃迫咽迫咽則苦隔中且脇下痛肝高則上支賁切脇悗爲息賁肝下則逼胃脇下空脇下空則易受邪肝堅則臟安難傷肝脆則善病消癉易傷肝端正則和利難傷肝偏傾則脇下痛也脾小則臟安脾大則苦湊䏚而痛不能疾行脾高則䏚引季脇而痛胸脇好者肝堅脇骨弱者肝脆脇骨偏擧者肝偏傾也
標本病傳論曰夫病傳者心病先心痛一日而咳三日脇支痛五日閉塞不通身痛體重三日不已死肺病喘咳三日而脇支滿痛一日身重體痛五日而脹十日不已死肝病頭目眩脇支滿三日體重身痛五日而脹三日腰脊少腹痛脛痠三日不已死腎病少腹腰脊痛胻痠三日背膂筋痛小便閉三日腹脹三日兩脇支痛三日不已死諸病以次是相傳如是者皆有死期不可刺
氣交變大論曰歲木太過風氣流行民病反脇痛而吐甚歲火太過炎暑流行甚則胸中痛脇支滿脇痛歲金太過燥氣流行肝木受邪民病兩脇下少腹痛胠脇不可轉側歲木不及燥乃大行民病中淸胠脇痛歲火不及寒乃大行民病胸中痛脇支滿兩脇痛歲土不及復則收政嚴峻名木蒼凋胸脇暴痛下引少腹木不及其眚東其臟肝其病內舍胠脇外在關節火不及其眚南其臟心其病內舍膺脇外在經絡金不及其眚西其臟肺其病內舍膺脇肩背外在皮毛
六元正紀大論曰厥陰所至爲脇痛嘔泄金鬱之發民病咳逆心脇滿引少腹善暴痛不可反側木鬱之發民病胃脘當心而痛上支兩脇
至眞要大論曰歲厥陰在泉風淫所勝民病心痛支滿兩脇裏急飮食不下歲陽明在泉燥淫所勝民病心脇痛不能反側厥陰司天民病胃脘當心而痛上支兩脇膈咽不通飮食不下少陰司天熱淫所勝民病胸中煩熱右胠滿陽明司天民病左胠脇痛心脇暴痛不可反側厥陰之勝胃脘當心而痛上支兩脇大陰之勝病在胠脇陽明之勝淸發於中左胠脇痛陽明之復淸氣大來病生胠脇氣歸於左
論證共三條
脇痛之病本屬肝膽二經以二經之脈皆循脇肋故也然而心肺脾胃腎與膀胱亦皆有脇痛之病此非諸經皆有此症但以邪在諸經氣逆不解必以次相傳延及少陽厥陰乃致脇肋疼痛故凡以焦勞憂慮而致脇痛者此心肺之所傳也以飮食勞倦而致脇痛者此脾胃之所傳也以色慾內傷水道壅閉而致脇痛者此腎與膀胱之所傳也傳至本經則無非肝膽之病矣至於忿怒疲勞傷血傷氣傷筋或寒邪在半表半裏之間此自本經之病病在本經者直取本經傳自他經者必拔其所病之本辨得其眞自無不愈矣
一脇痛有內傷外感之辨凡寒邪在少陽經乃病爲脇痛耳聾而嘔然必有寒熱表證者方是外感如無表證悉屬內傷但內傷脇痛者十居八九外感脇痛則間有之耳
一脇痛有左右血氣之辨其在諸家之說有謂肝位於左而藏血肺位於右而藏氣故病在左者爲血積病在右者爲氣鬱脾氣亦係於右故濕痰流注者亦在右若執此說則左豈無氣右豈無血食積痰飮豈必無涉於左乎古無是說此實後世之謬談不足憑也然則在氣在血何以辨之但察其有形無形可知之矣蓋血積有形而不移或堅硬而拒按氣痛流行而無迹或倏聚而倏散若食積痰飮皆屬有形之證第詳察所因自可辨識且凡屬有形之證亦無非由氣之滯但得氣行則何聚不散是以凡治此者無論是血是痰必皆兼氣爲主而後隨宜佐使以治之庶得肯棨之法無不善矣
論治共三條
一外感證邪在小陽身發寒熱而脇痛不止者宜小柴胡湯三柴胡飮或河間葛根湯之類酌宜用之若外邪未解而兼氣逆脇痛者宜柴胡疎肝散主之若元氣本虛陰寒外閉邪不能解而脇痛畏寒者非大溫中飮不可
一內傷肝贍氣逆不順而脇痛者宜排氣飮推氣散沈香降氣散木香調氣散之類主之若鬱結傷肝中脘不快痛連兩脇或多痰者宜香橘湯若暴怒傷肝氣逆脹滿胸脇疼痛者宜解肝煎若怒氣傷肝因而動火脇痛脹滿煩熱或動血者宜化肝煎若氣滯胸脇痛而兼喘者宜分氣紫蘇飮若男子憂鬱傷肝兩脇疼痛者宜枳實散若男婦肝腎氣滯自下而上痛連兩脇者宜木通散若悲哀煩惱肝氣受傷脈緊脇痛者枳殼煮散若因驚氣逆脇痛不已者桂枝散若食積作痛但痛有一條杠起者是也大和中飮或用保和丸若痰飮停伏胸脇疼痛者導痰湯加白芥子若肝火內鬱二便不利兩脇痛甚者當歸龍薈丸或左金丸若從高跌墜血流脇下作痛者復元活血湯若婦人血滯脇腹連痛者芍藥散決津煎若肝脾血虛或鬱怒傷肝寒熱脇痛者逍遙散若肝腎虧損脇肋作痛頭眩心跳身痛或婦人經水不調經後作痛者補肝散
一內傷虛損脇肋疼痛者凡房勞過度腎虛羸弱之人多有胸脇間隱隱作痛此肝腎精虛不能化氣氣虛不能生血而然凡人之氣血猶源泉也盛則流暢少則壅滯故氣血不虛則不滯虛則無有不滯者倘於此症不知培氣血而但知行滯通經則愈行愈虛鮮不殆矣惟宜左歸飮小營煎及大補元煎之類主之或有微滯者用補肝散亦可若憂思過度耗傷心脾氣血病有如前者宜逍遙飮三陰煎七福飮之類主之或歸脾湯亦可若以勞倦過傷肝脾氣血而病如前者宜大營煎大補元煎之類主之
灸法
治卒脇痛不可忍者用蠟繩橫度兩乳中半屈繩從乳斜趨痛脇下繩盡處灸三十壯更灸章門七壯丘墟三壯可鍼入五分
脇痛論列方
三陰煎新方補陣
七福飮新方補陣
小柴胡湯散陣
逍遙散補陣
歸脾湯補陣
三柴胡飮新方散陣
逍遙飮新方因陣
推氣散和陣
大溫中飮新方散陣
枳實散和陣
導痰湯和陣
柴胡疎肝散散陣
香橘湯和陣
解肝煎新方和陣
當歸龍薈丸寒陣
桂枝散散陣
化肝煎新方寒陣
復元活血湯外科
小營煎新方補陣
決津煎新方因陣
左歸飮新方補陣
河間葛根湯散陣
大營煎新方補陣
芍藥散婦人
補肝散婦人
沈香降氣散和陣
排氣飮新方和陣
木通散攻陣
大補元煎新方補陣
木香調氣散和陣
左金丸寒陣
大和中飮新方和陣
分氣紫蘇飮和陣
保和丸小兒
枳殼煮散散陣
論外備用方
柴胡淸肝散寒陣肝火
梔子淸肝散寒陣風熱
桃仁承氣湯攻陣瘀血
神芎丸攻陣風痰
神保丸攻陣寒氣食積
大黃附子湯攻陣寒積
控涎丹攻陣痰
白朮丸和陣息積
加味小柴胡湯散陣傷寒
木香順氣散和陣肝氣
腰痛
經義
脈要精微論曰腰者腎之府轉搖不能腎將憊矣腎脈搏堅而長其色黃而赤者當病折腰
邪氣臟腑病形篇曰腎脈緩甚爲折脊
五癃津液別篇曰五穀之精液和合而爲膏者內滲入於骨空補益腦髓而下流於陰股陰陽不和則使液溢而下流於陰髓液皆滅而下下過度則虛虛故腰背痛而脛痠
本神篇曰腎盛怒而不止則傷志志傷則喜忘其前言腰脊不可以俯仰屈伸
經脈篇曰足少陰之別名曰大鍾當踝後繞跟別走太陽實則閉癃虛則腰痛取之所別也膀胱足太陽也是動則病衝頭痛目似脫項如拔脊痛腰似折肝足厥陰也是動則病腰痛不可以俯仰
脈解篇曰太陽所謂腫腰脽痛者正月太陽寅寅太陽也正月陽氣出在上而陰氣盛陽未得自次也故腫腰脽痛也少陰所謂腰痛者少陰者腎也十月萬物陽氣皆傷故腰痛也厥陰所謂腰脊痛不可以俯仰者三月一振榮華萬物一俯而不仰也
骨空論曰督脈爲病脊强反折腰痛不可以轉搖急引陰卵刺八髎與痛上八髎在腰尻分間
刺腰痛篇曰足太陽脈令人腰痛
以下共十七症各有刺法具詳本篇
雜病篇曰腰痛痛上寒取足太陽陽明痛上熱取足厥陰不可以俯仰取足少陽
終始篇曰刺諸痛者其脈皆實故曰從腰以上者手太陰陽明皆主之從腰以下者足太陰陽明皆主之病在上者下取之病在下者高取之病在頭者取之足病在腰者取之膕病痛者陰也痛而以手按之不得者陰也深刺之病在上者陽也病在下者陰也癢者陽也淺刺之
熱論篇曰傷寒一日巨陽受之故頭項痛腰脊强
刺瘧篇曰足太陽之瘧令人腰痛足厥陰之瘧令人腰痛腎瘧者令人洒洒然腰脊痛先腰脊痛者先刺郄中出血
論證共三條
腰痛症舊有五辨一曰陽虛不足少陰腎衰二曰風痺風寒濕著腰痛三曰勞役傷腎四曰墜墮損傷五曰寢臥濕地雖其大約如此然而猶未悉也蓋此症有表裏虛實寒熱之異知斯六者庶乎盡矣而治之亦無難也
一腰痛症凡悠悠戚戚屢發不已者腎之虛也遇陰雨或入坐痛而重者濕也遇諸寒而痛或喜煖而惡寒者寒也遇諸熱而痛及喜寒而惡熱者熱也鬱怒而痛者氣之滯也憂愁思慮而痛者氣之虛也勞動卽痛者肝腎之衰也當辨其所因而治之
一腰爲腎之府腎與膀胱爲表裏故在經則屬太陽在臟則屬腎氣而又爲衝任督帶之要會所以凡病腰痛者多由眞陰之不足最宜以培補腎氣爲主其有實邪而爲腰痛者亦不過十中之二三耳
論治共七條
一腰痛之虛證十居八九但察其旣無表邪又無濕熱而或以年衰或以勞苦或以酒色斲喪或七情憂鬱所致者則悉屬眞陰虛證凡虛證之候形色必淸白而或見黎黑脈息必和緩而或見細微或以行立不支而臥息少可或以疲倦無力而勞動益甚凡積而漸至者皆不足暴而痛甚者多有餘內傷稟賦者皆不足外感邪實者多有餘故治者當辨其所因凡腎水眞陰虧損精血衰少而痛者宜當歸地黃飮及左歸丸右歸丸爲最若病稍輕或痛不甚虛不甚者如靑娥丸煨腎散補髓丹二至丸通氣散之類俱可擇用
一腰痛之表證凡風寒濕滯之邪傷於太陽少陰之經者皆是也若風寒在經其症必有寒熱其脈必見緊數其來必驟其痛必拘急兼痠而多連脊背此當辨其陰陽治從解散凡陽證多熱者宜一柴胡飮或正柴胡飮之類主之若陰證多寒者宜二柴胡飮五積散之類主之其有未盡當於傷寒門辨治
一濕滯在經而腰痛者或以雨水或以濕衣或以坐臥濕地凡濕氣自外而入者總皆表證之屬宜不換金正氣散平胃散之類主之若濕而兼虛者宜獨活寄生湯主之若濕滯腰痛而小水不利者宜胃苓湯或五苓散加蒼朮主之若風濕相兼一身盡痛者宜羌活勝濕湯主之若濕而兼熱者宜當歸拈痛湯蒼朮湯之類主之若濕而兼寒者宜濟生朮附湯五積散之類主之
一腰痛有寒熱證寒證有二熱證亦有二凡外感之寒治宜溫散如前或用熱物熨之亦可若內傷陽虛之寒治宜溫補如前熱有二證若肝腎陰虛水虧火盛者治當滋陰降火宜滋陰八味煎或用四物湯加黃柏知母黃芩梔子之屬主之若邪火蓄結腰腎而本無虛損者必痛極必煩熱或大渴引飮或二便熱澁不通當直攻其火宜大分淸飮加減主之
一跌撲傷而腰痛者此傷在筋骨而血脈凝滯也宜四物湯加桃仁紅花牛膝肉桂玄胡乳香沒藥之類主之若血逆之甚而大便閉結不通者宜元戎四物湯主之或外以酒糟葱薑搗爛罨之其效尤速
一丹溪云諸腰痛不可用蔘補氣補氣則疼愈甚亦不可峻用寒凉得寒則閉遏而痛甚此言皆未當也蓋凡勞傷虛損而陽不足者多有氣虛之證何爲蔘不可用又如火聚下焦痛極而不可忍者速宜淸火何爲寒凉不可用但虛中挾實不宜用蔘者有之雖有火而熱不甚不宜過用寒凉者亦有之若謂槪不可用豈其然乎余嘗治一董翁者年逾六旬資稟素壯因好飮火酒以致濕熱聚於太陽忽病腰痛不可忍至求自盡其甚可知余爲診之則六脈洪滑之甚且小水不通而膀胱脹急遂以大分淸飮倍加黃柏龍膽草一劑而小水頓通小水通而腰痛如失若用丹溪之言鮮不誤矣是以不可執也新按
一婦人以胎氣經水損陰爲甚故尤多腰痛脚痠之病宜當歸地黃飮主之
述古共三條
陳無擇曰腎著之候其體重腰冷如水食飮如故小便自利腰已下冷重如帶五千錢治宜流濕兼用溫散藥腎著湯主之又滲濕湯亦治腎著
丹溪治法曰腎虛腰痛用杜仲龜板黃柏知母枸杞五味之類猪脊髓丸服瘀血用補陰丸加桃仁紅花濕熱蒼朮杜仲黃柏川芎之類痰積作痛二陳加南星加快氣藥佐之使痰隨氣運腰曲不能伸者鍼人中立愈
徐東皐曰腰者腎之外候一身所恃以轉移闔闢者也蓋諸脈皆貫於腎而絡於腰脊腎氣一虛腰必痛矣除墜傷之外不涉於虛其於風寒濕熱雖有外邪多有承虛相犯而驅邪之中又當有以究其本也擧世之人每每醉以入房欲竭其精耗散其眞務快其心恬不知養其不虛者幾希予見房室勞傷腎氣腰脊兼痛久則髓減骨枯發爲骨痿者有矣豈直腰痛已哉養生君子不可以不愼於斯也甫年少時常有腰痛及閃挫之病每服補腎湯丸僅得不甚而易愈尙不知房室之害也予稟性淡於慾事自壬子以來多遊江湖間欲漸稀而腰痛亦稀至辛酉之後集此書兼視病家無暇而欲益寡腰覺强健而絶無痛作之因可見寡欲之功優於補劑多矣幷書於此爲君子告焉
簡易方
太平聖惠方治風冷寒痺腰痛用川烏頭三個爲末少加鹽水調攤於紙帛上貼痛處須臾止
又方治卒患腰脚疼痛用杜仲一兩製水二鐘煎一鐘再用羊腎四枚細切去脂膜入藥湯煮熟次入韭白鹽花椒薑醬醋作羹空腹食之二三次卽腰脚倍健
鍼灸法
灸腰痛不可俛仰令患人正立以竹杖柱地平臍點記乃以度背於脊中點記隨年壯灸之腎兪三壯或七壯崑侖三壯委中刺出血治脚腰腫痛
腰痛論列方
靑娥丸補陣
煨腎散和陣
大分淸飮新方寒陣
四物湯補陣
補髓丹補陣
當歸地黃飮新方補陣
補陰丸寒陣
二至丸熱陣
當歸拈痛湯寒陣
左歸丸新方補陣
右歸丸新方補陣
元戎四物湯攻陣
二陳湯和陣
五積散散陣
滋陰八味煎新方寒陣
平胃散和陣
胃苓湯和陣
濟生朮附湯補陣
五苓散和陣
腎著湯熱陣
羌活勝濕湯和陣
滲濕湯和陣
一柴胡飮新方散陣
獨活寄生湯和陣
蒼朮湯寒陣
二柴胡飮新方散陣
不換金正氣散和陣
通氣散婦人
正柴胡飮新方散陣
論外備用方
麋茸丸補陣
加味靑娥丸補陣
滋陰大補丸補陣
舒筋湯和陣跌閃
胡桃湯和陣腎虛
調營活絡飮和陣損傷瘀血
生附湯熱陣寒濕
芍藥散婦人婦人血滯
沈香桂附丸熱陣陽虛
景岳全書卷之二十六必集雜證謨
頭痛
經義
五臟生成篇曰頭痛巓疾下虛上實過在足少陰巨陽甚則入腎心煩頭痛病在膈中過在手巨陽少陰
經脈篇曰膀胱足太陽也是動則病衝頭痛目似脫項如拔
脈解篇曰陽明幷於上上者則其孫絡太陰也故頭痛鼻鼽腹腫也
通評虛實論曰頭痛耳鳴九竅不利腸胃之所生也
著至敎論曰三陽獨至者是三陽幷至幷至如風雨上爲巓疾下爲漏病
脈要精微論曰厥成爲巓疾來疾去徐上實下虛爲厥巓疾推而下之下而不上頭項痛也
平人氣象論曰寸口之脈中手短者曰頭痛
雜病篇曰項痛不可俯仰刺足太陽不可以顧刺手太陽也顑痛刺手陽明與顑之盛脈出血顑痛刺足陽明曲周動脈見血立已不已按人迎於經立已
寒熱病篇曰陽迎頭痛胸滿不得息取之人迎足太陽有通項入於腦者正屬目系名曰眼系頭目苦痛取之在項中兩筋間
雜病篇曰厥挾脊而痛者至頂頭沈沈然目䀮䀮然腰脊强取足太陽膕中血絡
奇病論帝曰人有病頭痛以數歲不已此安得之名爲何病岐伯曰當有所犯大寒內至骨髓髓者以腦爲主腦逆故令頭痛齒亦痛病名曰厥逆帝曰善
厥病篇曰眞頭痛頭痛甚腦盡痛手足寒至節死不治
論證共二條
凡診頭痛者當先審久暫次辨表裏蓋暫痛者必因邪氣久病者必兼元氣以暫病言之則有表邪者此風寒外襲於經也治宜疎散最忌淸降有裏邪者此三陽之火熾於內也治宜淸降最忌升散此治邪之法也其有久病者則或發或愈或以表虛者微感則發或以陽勝者微熱則發或以水虧於下而虛火承之則發或以陽虛於上而陰寒勝之則發所以暫病者當重邪氣久病者當重元氣此固其大綱也然亦有暫病而虛者久病而實者又當因脈因症而詳辨之不可執也
一頭痛有各經之辨凡外感頭痛當察三陽厥陰蓋三陽之脈俱上頭厥陰之脈亦會於巓故仲景傷寒論則惟三陽有頭痛厥陰亦有頭痛而太陰少陰則無之其於辨之之法則頭腦額顱雖三陽俱有所會無不可痛然太陽在後陽明在前少陽在側此又各有所主亦外感之所當辨也至若內傷頭痛則不得以三陽爲拘矣如本經所言下虛上實過在足少陰巨陽若厥病篇所論則足六經及手少陰少陽皆有之矣奇病論曰腦者陰也髓者骨之充也凡痛在腦者豈非少陰之病乎此內證外證之異所不可不察也厥病篇義詳類經
論治共五條
一外感頭痛自有表證可察蓋其身必寒熱脈必緊數或多淸涕或兼咳嗽或兼脊背痠痛或兼項强不可以左右顧是皆寒邪在經而然散去寒邪其痛自止如川芎細辛蔓荊子柴胡之類皆最宜也若寒之甚者宜麻黃桂枝生薑葱白紫蘇白芷之類隨其虛實而加減用之
一火邪頭痛者雖各經皆有火證而獨惟陽明爲最正以陽明胃火盛於頭面而直達頭維故其痛必甚其脈必洪其症必多內熱其或頭腦振振痛而兼脹而絶無表邪者必火邪也欲治陽明之火無如白虎湯加澤瀉木通生地麥冬之類以抑其至高之勢其效最速至若他經之火則芍藥天花芩連知檗龍膽梔子之類無不可擇而用之但治火之法不宜佐以升散蓋外邪之火可散而去內鬱之火得升而愈熾矣此爲忌也
一陰虛頭痛卽血虛之屬也凡久病者多有之其症多因水虧所以虛火易動火動則痛必兼煩熱內熱等症治宜壯水爲主當用滋陰八味煎加減一陰煎玉女煎之類主之火微者宜六味地黃丸四物湯三陰煎左歸飮之類主之
一陽虛頭痛卽氣虛之屬也亦久病者有之其症必戚戚悠悠或羞明或畏寒或倦怠或食飮不甘脈必微細頭必沈沈遇陰則痛逢寒亦痛是皆陽虛陰勝而然治宜扶陽爲主如理陰煎理中湯十全大補湯補中益氣湯之類皆可擇用或以五福飮五君子煎加川芎細辛蔓荊子之類以升達陽氣則最善之治也
一痰厥頭痛諸古方書皆有此名目然以余論之則必別有所因但以頭痛而兼痰者有之未必因痰頭痛也故兼痰者必見嘔惡胸滿脇脹或咳嗽氣粗多痰此則不得不兼痰治之宜二陳湯六安煎和胃飮平胃散加川芎細辛蔓荊子之類主之如多痰兼火者宜用淸膈煎或二陳湯六安煎加黃芩天花粉之類主之火甚者加石膏亦可如多痰兼虛而頭痛者宜金水六君煎或六君子湯加芎辛之類酌而用之東垣治痰厥頭痛惡心煩悶頭旋眼黑氣短促上喘無力懶言心神顚倒目不能開如在風雲中頭苦痛如裂身重如山四肢厥冷不得安臥如范天騋之妻因兩次下之而致頭痛者用半夏白朮天麻湯
述古共三條
活人書云頭痛者陽證也太陽症頭痛發熱惡寒無汗麻黃湯有汗桂枝湯若已發汗或未發汗頭痛如破者連鬚葱白湯不止者葛根葱白湯陽明症頭痛不惡寒反惡熱胃實也調胃承氣湯少陽頭痛小柴胡湯太陰少陰幷無頭痛之症仲景只有厥陰一症吳茱萸湯
東垣曰金匱眞言論云東風生於春病在肝兪在頸項故春氣者病在頭又諸陽會於頭面如足太陽膀胱之脈起於目內眥上額交巓上入絡腦還出別下項病衝頭痛又足少陽膽之脈起於目銳眥上抵頭角病則頭角額痛夫風從上受之風寒傷上邪從外入客於經絡令人振寒頭痛身重惡寒治在風池風府調其陰陽有餘則瀉不足則補汗之則愈此傷寒頭痛也頭痛耳鳴九竅不利者腸胃之所生乃氣虛頭痛也心煩頭痛者病在膈中過在手巨陽少陰乃濕熱頭痛也如氣上不下頭痛巓疾者下虛上實也過在足少陰巨陽甚則入腎寒濕頭痛也如頭半寒痛者先取手少陽陽明後取足少陽陽明此偏頭痛也有眞頭痛者甚則腦盡痛手足寒至節死不治有厥逆頭痛者所犯大寒內至骨髓髓者以腦爲主腦逆故令頭痛齒亦痛凡頭痛每以風藥治之者總其大體而言之也高巓之上惟風可到故味之薄者陰中之陽乃自地升天者也然亦有三陰三陽之異故太陽頭痛惡風脈浮緊川芎羌活獨活麻黃之類爲主陽明頭痛自汗發熱惡寒脈浮緩長實者升麻葛根白芷爲主少陽經頭痛脈弦細往來寒熱柴胡爲主太陰頭痛必有痰疾體重或腹痛爲痰癖其脈沈緩蒼朮半夏南星爲主少陰頭痛三陰三陽經不流行而足寒氣逆爲寒厥其脈沈細麻黃附子細辛爲主厥陰頭項痛或吐痰沫厥冷其脈浮緩吳茱萸湯主之血虛頭痛當歸川芎爲主氣虛頭痛人蔘黃芪爲主氣血俱虛頭痛調中益氣湯少加川芎蔓荊子細辛其效如神半夏白朮天麻湯治痰厥頭痛藥也淸空膏乃風濕熱頭痛藥也羌活附子湯治厥陰頭痛藥也如濕氣在頭者以苦吐之不可執方而治先師嘗病頭痛發時兩頰靑黃眩運目不欲閉=*開懶言身體沈重兀兀欲吐潔古曰此厥陰太陰合病名曰風痰以局方玉壺丸治之更灸俠谿穴卽愈是知方者體也法者用也徒執體而不知用者弊體用不失可謂上工矣
立齋曰久頭痛多主於痰痛甚者乃風毒上攻有血虛者有諸經氣滯者有氣虛者有四氣外傷者有勞役所傷者有可吐者有可下者當分虛實寒熱兼變而治之若夫偏正頭風久而不愈乃內挾痰涎風火鬱遏經絡氣血壅滯甚則目昏緊小二便秘澁宜砭出其血以開鬱解表余嘗治尙寶劉毅齋但怒則兩太陽作痛先用小柴胡加茯苓山梔子後用六味丸以生腎水而再不發譚侍御每頭痛必吐淸水不拘冬夏喫薑便止余作中氣虛寒用六君子當歸黃芪炮薑而瘥商儀部勞則頭痛余作陽虛不能上升以補中益氣湯加蔓荊子而痊
簡易方
硝石散治風寒入腦頭痛不可當因九七
一方用生蘿葡汁仰臥注兩鼻孔數年之患一注卽愈
灸法
神庭上星後頂百會風池以上諸穴隨灸一處可愈
頭痛論列方
麻黃湯散陣
桂枝湯散陣
葛根葱白湯散陣
白虎湯寒陣
四物湯補陣
連鬚葱白湯散陣
平胃散和陣
和胃飮新方和陣
補中益氣湯補陣
二陳湯和陣
六安煎新方和陣
十全大補湯補陣
五福飮新方補陣
玉女煎新方寒陣
小柴胡湯散陣
六味地黃湯補陣
淸膈煎新方寒陣
理中湯熱陣
五君子煎新方熱陣
滋陰八味煎新方寒陣
理陰煎新方熱陣
六君子湯補陣
加減一陰煎新方固陣
三陰煎新方補陣
吳茱萸湯熱陣
金水六君煎新方和陣
左歸飮新方補陣
羌活附子湯散陣
局方玉壺丸和陣
調中益氣湯補陣
調胃承氣湯攻陣
半夏白朮天麻湯和陣
論外備用方
川芎散散陣頭風
川芎散散陣風熱
藿香正氣散和陣寒滯
十神湯散陣感冒
神朮湯散陣傷寒
川芎茶調散散陣風邪上攻
淸空膏散陣年久風熱
都梁丸散陣傷風
羌活附子湯散陣冬月犯寒
玉壺丸和陣風痰
上淸散散陣吹鼻
羌活勝風湯散陣風熱
愈風餠子散陣頭風
菊花散散陣風熱
旋覆花湯散陣風痰昏悶
如聖散散陣搐鼻
透頂散散陣搐鼻
八般頭風散陣搐鼻
點頭散散陣氣逆痛
芎芷散散陣風熱
芎辛導痰湯散陣痰厥痛
天香散散陣年久頭痛
神芎丸攻陣腫病秘結
茶調散寒陣風熱上攻
石膏散寒陣陽明風熱
雙玉散寒陣胃火
荊芥散寒陣頭風
芎朮湯熱陣寒濕痛
三生丸熱陣痰厥痛
吹鼻六神散因陣風熱
硝石散因陣風熱吹鼻
當歸酒補陣血虛痛
黑錫丹熱陣下元虛寒
面病
經義
邪氣臟腑病形篇帝曰首面與身形也屬骨連筋同血合於氣耳天寒則裂地凌氷其卒寒或手足懈怠然而其面不衣何也岐伯曰十二經脈三百六十五絡其血氣皆上於面而走空竅其精陽氣上走於目而爲睛其別氣走於耳而爲聽其宗氣上出於鼻而爲臭其濁氣出於胃走脣口而爲味其氣之津液皆上熏於面而皮又厚其肉堅故天氣甚寒不能勝之也帝曰邪氣之中人也奈何岐伯曰邪之中人高也身半已上者邪中之也身半已下者濕中之也諸陽之會皆在於面中人也方承虛時及新用力若飮食汗出腠理開而中於邪中於面則下陽明中於項則下太陽中於頰則下少陽其中於膺背兩脇亦中其經面熱者足陽明病
五閱五使篇岐伯曰五官者五臟之閱也脈出於氣口色見於明堂五官以辨闕庭必張乃立明堂明堂廣大蕃蔽見外方壁高基引垂居外五色乃治平博廣大壽中百歲帝曰願聞五官岐伯曰鼻者肺之官也目者肝之官也口脣者脾之官也舌者心之官也耳者腎之官也帝曰以官何候岐伯曰以候五臟故肺病者喘息鼻張肝病者眥靑脾病者脣黃心病者舌卷短顴赤腎病者顴與顔黑帝曰其常色殆者何如岐伯曰五官不辨闕庭不張小其明堂蕃蔽不見又埤其墻墻下無基垂角去外如是者雖平常殆況加病哉
五色篇雷公問於黃帝曰五色獨決於明堂乎帝曰明堂者鼻也闕者眉間也庭者顔也蕃者頰側也蔽者耳門也其間欲方大去之十步皆見於外如是者壽必中百歲雷公曰官五色奈何帝曰靑黑爲痛黃赤爲熱白爲寒是謂五官雷公曰以色言病之間甚奈何帝曰其色麤以明沈夭者爲甚其色上行者病益甚其色下行如雲徹散者病方已雷公曰病小愈而卒死者何以知之帝曰赤色出兩顴大如母指者病雖小愈必卒死黑色出於庭大如母指必不病而卒死雷公曰死有期乎帝曰察色以言其時庭者首面也闕上者咽喉也闕中者肺也下極者心也直下者肝也肝左者膽也下者脾也方上者胃也中央者大腸也挾大腸者腎也當腎者臍也面王以上者小腸也面王以下者膀胱子處也顴者肩也顴後者臂也臂下者手也目內眥上者膺乳也挾繩而上者背也循牙車以下者股也中央者膝也膝以下脛也當脛以下者足也巨分者股裏也巨屈者膝臏也此五臟六腑肢節之部也能別左右是謂大道男女異位故曰陰陽審察澤夭謂之良工沈濁爲內浮澤爲外黃赤爲風靑黑爲痛白爲寒黃而膏潤爲膿赤甚者爲血痛甚爲攣寒甚爲皮不仁男子色在於面王爲小腹痛下爲卵痛其圜直爲莖痛高爲本下爲首狐疝㿉陰之屬也女子在於面王爲膀胱子處之病散爲痛摶爲聚方員左右各如其色形其隨而下至胝爲淫有潤如膏狀爲暴食不潔左爲左右爲右其色有邪聚散而不端面色所指者也其色上銳首空上向下銳下向在左右如法以五色命臟靑爲肝赤爲心白爲肺黃爲脾黑爲腎肝合筋心合脈肺合皮脾合肉腎合骨也
五臟生成篇曰凡相五色之奇脈面黃目靑面黃目赤面黃目白面黃目黑者皆不死也面靑目赤面赤目白面靑目黑面黑目白面赤目靑皆死也
脈要精微論曰夫精明五色者氣之華也詳後眼目門
刺熱篇曰肝熱病者左頰先赤心熱病者顔先赤脾熱病者鼻先赤肺熱病者右頰先赤腎熱病者頣先赤太陽之脈色榮顴骨熱病也榮未交曰今且得汗待時而已與厥陰脈爭見者死期不過三日其熱病內連腎少陽之脈色也少陽之脈色榮頰前熱病也榮未交曰今且得汗待時而已與少陰脈爭見者死期不過三日頰下逆顴爲大瘕下牙車爲腹滿顴後爲脇痛頰上者鬲上也
經脈篇曰心主所生病者面赤目黃喜笑不休煩心心痛掌中熱
論證共三條
形者氣之質色者神之華有諸中必形諸外故但知面中形色之常變則凡虛實寒熱凶吉死生之兆已可得其七八而再證以脈再察以因則病無遁情矣凡醫之所貴者在必能無差欲能無差在確有眞見使不有獨見之明則何以隔垣能觀而通神明之理經曰神乎神耳不聞目明心開而志先慧然獨見口弗能言俱視獨見昭然獨明若風吹雲故曰神又曰粗守形上守神故上古使僦貸季理色脈而通神明是可見形中之色無難辨也而色中之神不易言也學者於此必能以神會神斯云神矣又安能以筆楮盡哉
一面色之辨經言已詳諸所未盡猶當兼察也凡病人面赤本皆屬火若滿面微紅而氣盛者此火證無疑也若病人兩顴鮮赤如指如縷而餘地不赤者此陰虛也仲景曰其面戴陽者下虛故也婦人尤多見之病人面紅不退者邪盛病進爲難愈病人面白色者氣虛也或白兼淡黃而氣不足者必失血也病人面白有枯色者血氣俱敗也若症有痰火則尤爲難治病人面靑或兼白者必陽虛陰勝之病久病人面轉黃蒼此欲愈也病人面黃潤而微赤者必主濕熱病人面黃而兼靑者此木邪犯土多不可治病人面色靑蒼者多主疼痛病難愈而面色如煤不開者終不吉平人面色如灰塵眼下靑黑者必有病至其病必重女人面色靑者必肝强脾弱多怒少食或經脈不調女人顴頰鮮紅名曰帶桃花此陰中有虛火多淫而無子
一面腫有虛實腫者爲實浮者爲虛實腫者或熱或痛乃因風火上炎此以邪之有餘也脈必緊數症必寒熱風則散之火則淸之壅滯秘結則通之利之邪去而腫自消也虛浮者無痛無熱而面目浮腫此或以脾肺陽虛輸化失常或以肝腎陰虛水邪泛溢然浮而就上其形虛軟者多由乎氣腫而就下按而成窩者多由乎水治氣者須從脾肺虛則補之實則順之治水者須從脾腎虛則化之實則瀉之然水氣雖分上下而氣卽水之母水卽氣之質故有相因之化而亦有相因之治也凡虛浮在氣者雖曰氣虛然亦有虛實之異不可執也蓋虛而浮者多因於脾此或以勞倦或以色慾或以瀉痢或以中寒而脈必微弱氣必虛餒者是也實而脹者多因於胃或木火熾盛而濕熱上浮或縱酒縱食而陽明壅滯此其脈必滑數症必多熱者是也然此症雖浮而不痛不腫自與前症有異虛實旣辨則或補或瀉或利或淸所當詳酌而爲之治也
論治共三條
一凡風熱腫痛此必痄顋時毒癰瘍之症論治俱詳外科當察治之或其甚者防風通聖散主之
一面目虛浮有因色慾過度陰虛氣越而致者宜六味地黃湯或八味地黃湯或加減八味丸若因勞倦傷脾氣虛不歛而面目虛浮者宜蔘苓白朮散歸脾湯或十全大補湯若因飮酒過度濕熱上聚而面目浮腫者宜葛花解酲湯或七味白朮散若因瀉痢不止脾腎氣虛而面目浮腫者宜胃關煎或溫胃飮若因食飮不節陽明壅實二便秘結而頭面滿脹者宜廓淸飮惟小兒多有此症甚者宜木香檳榔丸下之若陽明實熱胃火上浮或煩熱乾渴而頭面浮腫者宜抽薪飮或白虎湯或大分淸飮利之
一水腫而浮或眼下有如臥蠶者此水氣之爲病也論治詳腫脹門
一面鼻粉刺雀斑諸方俱列因陣八七之後
面病論列方
六味湯補陣
八味湯補陣
加減八味丸補陣
歸脾湯補陣
溫胃飮新方熱陣
葛花解酲湯和陣
胃關煎新方熱陣
白虎湯寒陣
七味白朮散小兒
廓淸飮新方和陣
大分淸飮新方寒陣
蔘苓白朮散補陣
抽薪飮新方寒陣
十全大補湯補陣
防風通聖散攻陣
木香檳榔丸攻陣
論外備用方
玉容散因陣雀斑
硫黃膏因陣面瘡赤風
面鼻諸方因陣~
口舌
經義
金匱眞言論曰中央黃色入通於脾開竅於口藏精於脾故病在舌本
陰陽應象大論曰中央生濕濕生土土生甘甘生脾脾主口在竅爲口南方生熱熱生火火生苦苦生心心主舌在竅爲舌
脈度篇曰脾氣通於口脾和則口能知五穀矣心氣通於舌心和則舌能知五味矣
五臟別論曰五味入口藏於胃以養五臟氣
奇病論帝曰有病口甘者病名爲何何以得之岐伯曰此五氣之溢也名曰脾癉詳三消門帝曰有病口苦取陽陵泉病名爲何何以得之岐伯曰病名膽癉夫肝者中之將也取決於膽咽爲之使此人者數謀慮不決故膽虛氣上溢而口爲之苦治之以膽募兪
四時氣篇曰膽液泄則口苦胃氣逆則嘔苦故曰嘔膽
邪氣臟腑病形篇曰膽病者善太息口苦嘔宿汁心下澹澹恐人將捕之嗌中吤吤然數唾在足少陽之本末亦視其脈之陷下者灸之其寒熱者取陽陵泉十二經脈三百六十五絡其血氣皆上於面而走空竅其濁氣出於胃走脣舌而爲味
痿論曰肝氣熱則膽泄口苦筋膜乾筋膜乾則筋急而攣發爲筋痿
熱論篇曰傷寒四日太陰受之太陰脈布胃中絡於嗌故腹滿而嗌乾傷寒五日少陰受之少陰脈貫腎絡於肺繫舌本故口燥舌乾而渴
氣厥論曰膀胱移熱於小腸鬲腸不便上爲口糜
五音五味篇曰衝脈任脈其浮而外者循腹右上行會於咽喉別而絡脣口
五常政大論曰備化之紀其主口升明之紀其主舌
五閱五使篇曰口脣者脾之官也舌者心之官也
六節臟象論曰脾胃大腸小腸三焦膀胱者倉稟之本營之居也名曰器其華在脣四白其充在肌其味甘其色黃此至陰之類通於土氣
五臟生成篇曰脾之合肉也其榮脣也
奇病論曰足少陰之脈貫腎繫舌本
經脈篇曰手陽明還出挾口交人中足陽明還出挾口環脣足太陰連舌本散舌下足少陰挾舌本足太陰氣絶者則脈不榮肌肉脣舌者肌肉之本也脈不榮則肌肉軟肌肉軟則舌萎人中滿人中滿則脣反脣反者肉先死甲篤乙死木勝土也足厥陰氣絶則筋絶厥陰者肝脈也肝者筋之合也筋者聚於陰器而脈絡於舌本也故脈弗榮則筋急筋急則引舌與卵故脣靑舌卷卵縮則筋先死庚篤辛死金勝木也
診要經終論曰厥陰終者中熱嗌乾善溺心煩甚則舌卷卵上縮而終矣
口問篇曰人之自嚙舌者何氣使然此厥逆走上脈氣輩至也少陰氣至則嚙舌少陽氣至則嚙頰陽明氣至則嚙脣矣視主病者則補之
經筋篇曰足陽明之筋引缺盆及頰卒口僻急者目不合熱則筋縱目不開頰筋有寒則急引頰移口有熱則筋弛縱緩不勝收故僻
熱病篇曰熱病不可刺者有九六曰舌本爛熱不已者死
論證共六條
口舌之病有瘡者有臭者有乾有渴者有爲苦爲酸而諸味不同者有重舌木舌而舌間出血及舌胎舌黑者在各方書多以口病爲熱證然其中亦有似熱非熱及勞傷無火等證是不可盡歸於熱所當察也
一口舌生瘡固多由上焦之熱治宜淸火然有酒色勞倦過度脈虛而中氣不足者又非寒凉可治故雖久用淸凉終不見效此當察其所由或補心脾或滋腎水或以理中湯或以蜜附子之類反而治之方可全愈此寒熱之當辨也
一口苦口酸等症在原病式則皆指爲熱謂肝熱則口酸心熱則口苦脾熱則口甘肺熱則口辛腎熱則口鹹或口淡者亦胃熱也若據此說則凡以口之五味悉屬火證絶無虛寒之病矣豈不謬哉如口苦者未必悉由心火口淡者未必盡因胃熱蓋凡以思慮勞倦色慾過度者多有口苦舌燥飮食無味之症此其咎不在心脾則在肝腎心脾虛則肝膽邪溢而爲苦肝腎虛則眞陰不足而爲燥卽如口淡一症凡大勞大瀉大汗大病之後皆能令人口淡無味亦豈皆胃火使然耶故凡臨此者但察其別無火症火脈則不宜以勞傷作內熱而妄用寒凉此治有不容誤也
一口渴口乾大有不同而人多不能辨蓋渴因火燥有餘乾因津液不足火有餘者當以實熱論津液不足者當以陰虛論二者不分反同氷炭矣然渴雖云火而亦有數種當辨者如實熱之渴火有餘也亡陰之渴水不足也故凡於大瀉之後大汗之後大勞之後大病之後新産失血之後癰疽大潰之後過食鹹味之後皆能作渴凡此數者悉由亡陰亡液水虧枯涸而然本非熱證不得誤認爲火總之渴而喜冷脈實便結者固火證也其有冷飮入腹則滯沃不行或口雖作渴而但喜熱飮及脈弱便溏者皆非火證矧復有口雖乾苦而全然不欲茶湯者此乾也非渴也尤屬陰虛之候若作渴治能無誤乎故治此之法凡火盛於上者宜淸肺淸胃水虧於下者宜補脾補腎若陽虛而陰無以生氣虛而精無以化者使非水火幷濟則何益之有首卷十問篇中有渴論外科有作渴條當幷察其治法
一口臭雖由胃火而亦有非火之異蓋胃火之臭其氣濁穢亦必兼口熱口乾及別有陽明火證者是也若無火脈火症而臭如餿腐或如酸肨及胃口呑酸飮食噯滯等症亦猶陰濕留垢之臭自與熱臭者不同是必思慮不遂及脾弱不能化食者多有之此則一爲陽證宜淸胃火一爲陰證宜調補心脾不得謂臭必皆熱以致生他病也
醫統曰七情所鬱及心經熱壅則舌腫滿不得息心熱則舌裂而瘡肝熱則舌木而硬脾熱則舌澁而胎肺熱則舌强熱甚則舌燥如鋸舌卷囊縮者不治厥陰絶也
論治共七條
一口瘡口苦凡三焦內熱等證宜甘露飮徙薪飮主之火之甚者宜凉膈散玄參散主之胃火盛者宜竹葉石膏湯三黃丸之類主之若心火肝火之屬宜瀉心湯龍膽瀉肝湯之類主之多酒濕熱口糜宜導赤散大分淸飮五苓散之類主之若勞傷心脾兼火者宜二陰煎淸心蓮子飮之類主之若思慮謀爲不遂肝膽虛而口苦者宜七福飮理陰煎或五君子煎之類主之兼火者以黃芩龍膽草之類隨宜佐之凡口瘡六脈虛弱或久用寒凉不效者必係無根虛火宜理陰煎理中湯之類反治之或用官桂噙嚥亦可
一外治口瘡敷藥陰陽散綠雲散細辛黃柏散白蠶黃柏散皆可選用或臨臥時以川黃柏銜口過宿亦妙若口舌生瘡糜爛者宜氷玉散主之疳爛者氷白散
一口臭由於胃火者宜淸胃飮升麻黃連丸或竹葉石膏湯加香薷主之或千金口臭方皆可內淸其火此外如丁香丸聖惠口齒方福建香茶餠之類亦可暫解其穢
一舌胎舌黑雖云火證然實火虛火皆能爲之凡治此者但當察脈症以虛實爲主而再以辨色之法參之庶可無誤蓋實熱之黑必兼紅紫乾渴或多芒刺若沈黑少紅而帶潤滑者本非實熱證也若其六脈細弱而形困氣倦則又最爲虛候是必寒水承心火不歸原之病此不救本而但知治標則萬無一生矣此之治法凡裏熱未甚而表散有未解者宜柴胡諸飮之類以解其表裏邪熱甚者宜凉膈散犀角地黃湯之類以淸其內此治實熱之法也若陰虛火盛而兼有表邪未解者宜補陰益氣煎之類兼表裏而治之若形氣病氣俱不足寒水承心而虛陽不歛者必用理陰煎理中湯或大補元煎之類以單救其裏自可保其無虞此治虛火之法也若舌有白胎語言蹇澁者以薄荷白蜜同薑片蘸而揩擦之外傷寒門仍有辨舌正條當與本門參閱
一舌上無故出血者謂之舌衄此心火之溢也宜金花煎聖金散黃柏散主之或用千金口臭方亦妙
一重舌木舌以舌下腫出如舌故曰重舌又謂之子舌忽腫木而硬者謂之木舌皆上焦熱壅故也惟宜砭鍼刺去其血爲上策及內服淸胃降火之劑自愈若舌忽腫起如猪胞或硬如木石不能出聲脹滿塞口則閉悶殺人但看舌下有如螻蛄或如臥蠶者急於腫突處砭去其血仍用釜底煤不拘多少以鹽醋調厚敷之或用井花水調敷亦可脫去更敷如不甚者單以此敷之亦愈
正傳治舌腫大塞口不通飮食經驗方用眞蒲黃一味頻刷舌上其腫自退若能嚥藥卽以黃連一味煎濃汁細細呷之以瀉心經之火則愈
醫銃治一人舌腫滿口諸藥不效以梅花氷片爲末敷之卽消
鍼灸法
廉泉治舌下腫口瘡舌縱舌根急縮金津玉液上二穴可刺出血天突少商
口舌論列方
大補元煎新方補陣
五君子煎新方熱陣
犀角地黃湯寒陣
大分淸飮新方寒陣
柴胡諸飮新方散陣方
補陰益氣煎新方補陣
甘露飮寒陣
二陰煎新方補陣
淸心蓮子飮寒陣
徙薪飮新方寒陣
七福飮新方補陣
龍膽瀉肝湯寒陣
理中湯熱陣
理陰煎新方熱陣
竹葉石膏湯寒陣
五苓散和陣
導赤散寒陣
升麻黃連丸因陣
玄參散因陣
瀉心湯寒陣
細辛黃柏散因陣
三黃丸攻陣
淸胃飮寒陣
白蠶黃柏散因陣
氷玉散新方因陣
凉隔散攻陣痘疹
千金口臭方因陣
氷白散新方因陣
黃柏散因陣
金花煎因陣
聖惠口齒方因陣
聖金散因陣
陰陽散因陣
福建香茶餠因陣
綠雲散因陣
丁香丸因陣
論外備用方
加減八味丸補陣
直指黃芩湯寒陣心肺熱
硼砂丸因陣噙化
景岳全書卷之二十七必集雜證謨
眼目
經義共三十一條
五臟生成篇曰諸脈者皆屬於目肝受血而能視
五閱五使篇曰目者肝之官也肝病者眥靑
金匱眞言論曰東方靑色入通於肝開竅於目
邪氣藏腑病形篇曰十二經脈三百六十五絡其血氣皆上於面而走空竅其精陽氣上走於目而爲睛
大惑論曰五臟六府之精氣皆上注於目而爲之精精之窠爲眼骨之精爲瞳子筋之精爲黑眼血之精爲絡其窠氣之精爲白眼肌肉之精爲約束裹擷筋骨血氣之精而與脈幷爲系上屬於腦後出於項中故邪中於項因逢其身之虛其入深則隨眼系以入於腦入於腦則腦轉腦轉則引目系急目系急則目眩以轉矣邪其精其精所中不相比也則精散精散則視歧視歧見兩物目者五臟六府之精也營衛魂魄之所常營神氣之所常生也故神勞則魂魄散志意亂是故瞳子黑眼法於陰白眼赤脈法於陽也故陰陽合摶而精明也目者心使也心者神之舍也故神精亂而不轉卒然見非常處精神魂魄散不相得故曰惑也
脈度篇曰蹻脈氣不榮則目不合肝氣通於目肝和則目能辨五色矣
寒熱病篇曰足太陽有通項入於腦者正屬目系名曰眼系頭目苦痛取之在項中兩筋間入腦乃別陰蹻陽蹻陰陽相交陽入陰陰出陽交於目銳眥陽氣盛則瞋目陰氣盛則瞑目
衛氣行篇曰平旦陰盡陽氣出於目目張則氣上行於頭夜則氣行於陰而復合於目
口問篇曰心者五臟六腑之主也目者宗脈之所聚也上液之道也口鼻者氣之門戶也故悲衷愁憂則心動心動則五臟六腑皆搖搖則宗脈感宗脈感則液道開液道開故泣涕出焉液者所以灌精濡空竅者也故上液之道開則泣泣不止則液竭液竭則精不灌精不灌則目無所見矣故命曰奪精
解精微論曰夫心者五臟之專精也目者其竅也華色者其榮也是以人有德也則氣和於目有亡憂知於色是以悲哀則泣下泣下水所由生夫水之精爲志火之精爲神水火相感神志俱悲是以目之水生也厥則目無所見夫人厥則陽氣幷於上陰氣幷於下陽幷於上則火獨光也陰幷於下則足寒足寒則脹也夫一水不勝五火故目眥盲是以衝風泣下而不止夫風之中目也陽氣內守於精是火氣燔目故見風則泣下也有以比之夫火疾風生乃能雨此之類也
決氣篇曰氣脫者目不明
癲狂篇曰狂目妄見耳妄聞善呼者少氣之所生也
臟氣法時論曰肝病者虛則目䀮䀮無所見耳無所聞善恐如人將捕之取其經厥陰與少陽
熱病篇曰目中赤痛從內眥始取之陰蹻目不明熱不已者死
繆刺論曰邪客於足陽蹻之絡令人目痛從內眥始刺外踝之下半寸所各二痏左刺右右刺左如行十里頃而已
論疾診尺篇曰目赤色病在心白在肺靑在肝黃在脾黑在腎黃色不可名者病在胸中診目痛赤脈從上下者太陽病從下上者陽明病從外走內者少陽病
經筋篇曰足太陽之筋支者爲目上綱足陽明之筋上合於太陽爲目下綱足少陽之筋支者結於目皆爲外維足陽明之筋引缺盆及頰卒口僻急者目不合熱則筋縱目不開
癲狂篇曰目眥外決於面者爲銳眥在內近鼻者爲內眥上爲外眥下爲內眥
評熱病論曰水者陰也目下亦陰也腹者至陰之所居故水在腹者必使目下腫也
脈要精微論曰夫精明五色者氣之華也赤欲如白裏朱不欲如赭白欲如鵝羽不欲如鹽靑欲如蒼璧之澤不欲如藍黃欲如羅裏雄黃不欲如黃土黑欲如重漆色不欲如地蒼五色精微象見矣其壽不久也夫精明者所以視萬物別黑白審長短以長爲短以白爲黑如是則精衰矣
五常政大論曰赫曦之紀其病瘡瘍血流狂妄目赤陽明司天燥氣下臨肝氣上從脇痛目赤
六元正紀大論曰少陽司天之政初之氣候乃大溫其病血溢目赤三之氣炎暑至民病熱中喉痺目赤少陰司天之政民病目赤眥瘍二之氣陽氣布風乃行其病淋目冥目赤氣鬱於上而熱三之氣大火行民病目赤火鬱之發民病目赤心熱甚則瞀悶懊憹善暴死木鬱之發甚則耳鳴眩轉目不識人
至眞要大論曰少陽之勝目赤欲嘔太陽司天面赤目黃善噫
氣交變大論曰歲金太過燥氣流行肝木受邪民病兩脇下少腹痛目赤痛眥瘍
師傳篇曰肝者主爲將使之候外欲知堅固視目小大目下果大其膽乃橫
五臟生成篇曰徇蒙招尤目冥耳聾下實上虛過在足少陽厥陰甚則入肝凡相五色之奇脈詳前面病門
海論曰髓海不足則腦轉耳鳴脛痠眩冒目無所見懈怠安臥
風論曰風氣與陽明入胃循脈而上至目內眥其人肥則風氣不得外泄則爲熱中而目黃人瘦則外泄而寒則爲寒中而泣出風氣循風府而上則爲腦風風入係頭則爲目風眼寒
經脈篇曰五陰氣俱絶則目系轉轉則目運目運者爲志先死志先死則遠一日半死矣
診要經終論曰太陽之脈其終也戴眼反折詳三十七卷死生門
三部九候論曰目內陷者死瞳子高者太陽不足戴眼者太陽已絶此決死生之要不可不察也
論證共四條
眼目一症雖古有五輪八廓及七十二症之辨余嘗細察之似皆非切當之論徒資惑亂不足憑也以愚論之則凡病目者非火有餘則陰不足耳但辨以虛實二字可盡之矣蓋凡病紅腫赤痛及少壯暫得之病或因積熱而發者皆屬之有餘其有旣無紅腫又無熱痛而但或昏或澁或眩運或無光或年及中衰或酒色過度以致羞明黑暗瞪視無力珠痛如摳等症則無非水之不足也虛者當補實者當瀉此固其辨矣然而實中亦有兼虛者此於腫痛中亦當察其不足虛中亦有兼實者又於衰弱內亦當辨其有餘總之虛實殊途自有形氣脈色可診可辨也知斯二者則目症雖多無餘義矣
一眼科有風熱之說今醫家凡見火證無論有風無風無不稱爲風熱多從散治而不知風之爲義最當辨析夫風本陽邪然必有外感方是眞風因風生熱者風去火自息此宜散之風也若本無外感止因內火上炎而爲癢爲痛者人亦稱爲風熱蓋木屬肝肝主風因熱極而生風者熱去風自息此不宜散者也如果風由外感必見頭痛鼻塞或爲寒熱或多涕淚或筋骨痠疼而脈見緊數方可兼散如無表證而陰火熾於上者則凡防風荊芥升麻白芷細辛川芎薄荷羌活之類皆不宜用雖曰亦有芩連梔檗自能淸火然宜升者不宜降用散者是也宜降者不宜升用淸者是也若用藥不精未免自相掣肘多致可速者反遲病輕者反重耽視日久而翳障損明無所不致又孰能辨其由然哉此不可不察其陰陽升降之道也外有升陽散火辨在二卷中亦宜參閱
一眼目之症當察色以辨虛實經曰黃亦者多熱氣靑白者少熱氣故凡治黃赤者宜淸肝瀉火治靑白者宜壯腎扶陽此固不易之法也至於目黃一症尤宜辨其虛實不可謂黃者必由熱也蓋有實熱而黃者有虛寒而黃者實熱之黃如造麯者然此以濕熱內蓄鬱蒸而成熱去則黃自退非淸利不可也若虛寒之黃則猶草木之凋此以元陽日剝津液消索而然其爲病也旣無有餘之形氣又無煩熱之脈症惟因乾涸所以枯黃凡此類者其衰已甚使非大加溫補何以回生切不可因其色黃槪執爲熱而再加淸利鮮不危矣
一翳障當分虛實大都外障者多由赤痛而成赤痛不已則或爲努肉或爲瘢黶此皆有餘之證治當內淸其火外磨其障若內障者外無雲翳而內有蒙蔽綱目謂其有翳在黑睛內遮瞳子而然龍木論又云腦脂流下作翳者足太陽之邪也肝風衝上作翳者足厥陰之邪也故治法以鍼言之則當取三經之兪如天柱風府太衝通里等穴是也又聞有巧手妙心能用金鍼於黑眼內撥去雲翳取效最捷者此雖聞之而實未見其人也又有所謂內障者察其瞳子則本無遮隔惟其珠色靑藍或微兼綠色或瞳人散大別無熱壅等症而病目視不明或多見黑花等症此悉由腎氣不足故致瞳子無光若有所障而內實無障也治當專補腎水氣虛者尤當兼補其氣又有七情不節肝氣上逆或挾火邪而爲蒙昧不明若有所障者雖其外無赤痛然必睛珠脹悶或口鼻如煙此亦有餘之證氣逆者先當順氣多火者兼宜淸火若氣不甚滯火不甚盛必當滋養肝血然有餘者多暴至若因循日積者多不足也又當以此辨之
論治共六條
一火證眼目赤痛或腫或澁或羞明脹悶凡暴病而火之甚者宜抽薪飮加減主之火之微者宜徙薪飮黃芩黃連湯之類主之若陰虛而火盛者宜加減一陰煎瀉白散滋陰地黃丸之類主之若久病不已或屢發而多火者宜黃連羊肝丸明目羊肝丸或固本還睛丸之類主之
一眞陰不足本無火證而但目視無光及昏黑倦視等症悉由水虧血少而然宜濟陰地黃丸左歸丸之類主之或兼微火者宜明目地黃丸固本還睛丸之類主之若陰中之陽虛者宜大補元煎左歸飮人蔘養營湯十全大補湯之類主之
一風熱腫痛之症察其果有外感方可從散宜芎辛散明目細辛湯助陽和血湯之類擇而用之若風熱相兼者宜芍藥淸肝散當歸龍膽湯蟬花散之類主之
一翳障遮睛凡火有未淸者宜蟬花散八味還睛散之類主之凡退翳諸藥如白蒺藜木賊蜜蒙花蛇蛻蟬蛻靑箱子草決明石決明夜明砂之類皆所宜用然欲退翳於已成終屬費力不若早杜其源也
一點眼諸方載者固多然皆不若金露散之爲妥也或用丹砂散亦妙若火連五臟熱毒深遠而凡過用寒凉點洗者多致留邪大非良法若火邪不甚而暴爲赤痛者用鷄子黃連膏其效甚捷或黃連膏
一目眶歲久赤爛俗呼爲赤瞎是也當以三稜鍼刺目眶外出血以瀉濕熱而愈或用洗爛弦風赤眼方亦妙
述古共七條
龍木禪師論曰人有雙眸如天之有兩曜乃一身之至寶聚五臟之精華其五輪者應五行八廓者應八卦凡所患者或因過食五辛多啖炙煿熱餐麵食飮酒不已房室無節極目遠視數看日月頻撓心火夜讀細字月下觀書抄寫多能雕鏤細作博奕不休久被煙火泣淚過多刺頭出血太甚若此者俱散明之本復有馳騁田獵衝冒麈沙日夜不息者亦傷目之由又有少壯之時不自保惜逮自四旬以漸昏蒙故善衛養者纔至中年無事常須冥目勿使他視非有要事不宜輒開則雖老而視不衰大抵營衛順則斯疾無由而生營衛衰則致病多矣且傷風冷則淚出虛煩則昏蒙勞力則眥赤白腫則肺家受毒生瘡則風熱侵肺黃乃酒傷於脾血灌瞳人及赤色俱是心家有熱羞明見紅花爲肝邪黑花則腎虛靑花膽有寒五色花是腎虛有熱不可一槪爲治若虛不補而實不瀉亦難收效然上虛乃肝虛下虛乃腎虛肝虛則頭暈耳襲目眩腎虛則虛壅生花耳作蟬鳴大宜補肝益腎其有熱淚交流兩瞼赤痛乃肝之熱極迎風有淚爲腎虛客熱凉肝瀉腎必得其宜至於五臟各以類推虛則生寒實則生熱補瀉之用須在參詳毫釐之差千里之謬餘則無非有所觸動或大病之後所患不一至於暴赤一症多因泛熱衝上或眠食失時飽食近火得之加以勞役失於調攝過食毒物變成惡症醫者不源本始但知暴赤屬陽或以散血之劑或以凉心之藥縱使退散遂致脾經受寒飮食不進頭目虛煩五臟旣虛因成內障亦有見其不進飮食俾更服熱藥遂致暴燥熱氣上攻昏澁眵淚或犯盛怒辛苦重勞遂生努肉心氣不寧風熱交幷變爲攀睛症狀不一是爲外障又加讀書博奕算勞過度名曰肝勞不可但投以治肝之劑及作他症治之終於罔效惟須閉目珍護不及遠視庶乎疾瘳若乎患風疹者必多眼暗先攻其風則暗自去婦人胎前産後用藥亦須避忌小兒所患切宜善治惟略加淋洗若披鎌鍼灸斷不可施猶戒用手頻揉或因玆睛壞至於莫救以上諸症專是科者宜留意焉
楊仁齋曰眼者五臟六腑之精華如日月麗天而不可掩者也其大眥屬心其白睛屬肺其烏珠屬肝其上下瞼胞屬脾而中之瞳仁屬腎是雖五臟各有證應然論其所主則瞳子之關係重焉何以言之夫目者肝之外候也肝屬木腎屬水水能生木子肝母腎也焉有子母而能相離者哉故肝腎之氣充則精彩光明肝腎之氣乏則昏蒙眩暈若烏輪赤暈刺痛浮漿此肝熱也燥澁淸淚枯黃繞睛此肝虛也瞳人開大淡白偏斜此腎虛也瞳人集小或帶微黃此腎熱也一虛一實以此驗之然肝腎之氣相依而行孰知心者神之舍又所以爲肝腎之副焉所謂一而二二而一者也何則心主血肝藏血凡血熱衝發於目者皆當淸心凉肝又不可固執水生木之說夫眼以輕膜裹水照徹四方遡源反本非天一生水又孰爲之主宰乎
析而論之則拘急牽颼瞳靑胞白癢而淸淚不赤不痛是謂之風眼烏輪突起胞硬紅腫眵淚濕漿裹熱刺痛是謂之熱眼眼渾而淚胞腫而軟上壅朦朧酸澁微赤是謂之氣眼其或風與熱幷則癢而浮赤風與氣搏則癢澁昏沈血熱交聚故生淫膚粟肉紅縷偸鍼之類氣血不至故有眇視胞垂雀眼盲障之形淡紫而隱紅者爲虛熱鮮紅而妬赤者爲實熱兩皆呈露生努肉者此心熱血旺白睛紅膜如傘紙者此氣滯血凝熱證瞳人內湧白睛帶赤冷證瞳人靑線白睛枯槁眼熱經久復爲風冷所承則赤爛眼中不赤但爲痰飮所注則作疼肝氣不順而挾熱所以羞明熱氣蓄聚而傷胞所以胞合籲此外症之大槪然爾然五臟不可闕一脾與肺獨無預何也曰白睛帶赤或紅筋者其熱在肺上胞下胞或目脣間如疥點者其熱在脾脾主味也五味之秀養諸中則精華發見於其外肺主氣也水火升降營衛流轉非氣孰能使之前所謂五臟各有五證應者於此又可推矣
雖然眼之爲患多生於熱其間用藥大抵以淸心凉肝調血順氣爲先有如腎家惡燥設遇虛證亦不過以當歸地黃輩潤養之則輕用溫藥不可也況夫肺能發燥肝亦好潤古方率用杏仁柿乾飴糖沙蜜爲佐果非潤益之意乎至於退翳一節尤關利害凡翳起於肺家受熱輕則朦朧重則生翳珍珠翳狀如碎米者易散梅花翳狀如梅花瓣者難消雖翳自熱生然治法先退翳而後退熱者去之猶易若先去赤熱則血爲之氷而翳不能去其有赤眼與之凉藥過多又且滌之以水反掌而氷凝眼特一團水耳水性淸澄尤不可規規於點洗喜怒失節嗜慾無度窮役目力泣涕過傷衝風凌霧當暑冒日不避煙火飮啖熱多此皆患生於臟腑者也專恃點洗可乎哉惟有靜坐澄神愛護目力放懷息慮心逸日休調和飮食以養之斟酌藥餌以平之明察秋毫斷可必矣
張子和曰聖人雖言目得血而能視然血亦有太過不及也太過則壅閉而發痛不及則目耗竭而失明故年少之人多太過年老之人多不及但年少之人則無不及年老之人間猶有太過者不可不察也夫目之內眥太陽經之所起血多氣少目之銳眥少陽經也血少氣多目之上綱太陽經也亦血多氣少目之下綱陽明經也血氣俱多然陽明經起於目兩旁交頞之中與太陽少陽俱會於目惟足厥陰經連於目系而已故血太過者太陽陽明之實也血不及者厥陰之虛也故出血者宜太陽陽明蓋此二經血多故也少陽一經不宜出血血少故也刺太陽陽明出血則愈明刺少陽出血則愈昏要知無使太過不及以血養目而已凡血之爲物太多則溢太少則枯人熱則血行疾而多寒則血行遲而少此常理也
目者肝之外候也肝主目在五行屬木木之爲物太茂則蔽密太衰則枯瘁矣夫目之五輪乃五臟六腑之精華宗脈之所聚其氣輪屬肺金肉輪屬脾土赤脈屬心火黑水神光屬腎水兼屬肝木此世俗皆知之矣及有目疾則不知病之理豈知目不因火則不病何以言之氣輪變赤火承肺也肉輪赤腫火承脾也黑水神光被翳火承肝與腎也赤脈貫目火自甚也能治火者一句可了故󰡔內經󰡕曰熱勝則腫凡目暴赤腫起羞明隱澁淚出不止暴寒目瞞皆大熱之所爲也治火之法在藥則鹹寒吐之․下之在鍼則神庭․上星․顖會․前頂․百會血之翳者可使立退痛者可使立已昧者可使立明腫者可使立消惟小兒不可刺顖會爲肉分淺薄恐傷其骨然小兒水在上火在下故目明老人火在上水不足故目昏󰡔內經󰡕曰血實者宜決之又曰虛者補之實者瀉之如雀目不能夜視及內障暴怒大憂之所致也皆肝主目血少禁出血止宜補肝養腎至於暴赤腫痛皆宜䤵鍼刺前五穴出血而己次調鹽油以塗髮根甚者雖至於再至於三可也量其病勢以平爲期子和嘗自病目赤或腫․或翳羞明隱澁百餘日不愈眼科張仲安云宜刺上星․百會․攢竹․絲空諸穴上出血又以草莖內兩鼻中出血約升許來日愈大半三日平復如故此則血實破之之法也
李東垣曰五臟六腑之精氣皆稟受於脾上貫於目脾者諸陰之首也目者血脈之宗也故脾虛則五臟之精氣皆失所司不能歸明於目矣心者君火也主人之神宜靜而安相火代行其令相火者胞絡也主百脈皆榮於目旣勞役運動勢乃妄行又因邪氣所幷而損血脈故諸病生焉凡醫者不理脾胃乃養血安神治標不治本是不明正理也若槪用辛凉苦寒之劑損傷眞氣促成內障之症矣又東垣曰能遠視不能近視者陽氣不足陰氣有餘也乃氣虛而血盛也血盛者陰火有餘氣虛者氣弱也此老人桑楡之象也能近視不能遠視者陽氣有餘陰氣不足也乃血虛氣盛也血虛氣盛者皆火有餘元氣不足也火者元氣之賊也
王海藏曰目能遠視責其有火不能近視責其無水宜東垣地黃丸主之目能近視責其有水不能遠視責其無火東垣定志丸主之
愚謂此二子之說在東垣以不能近視爲陽不足不能遠視爲陰不足在海藏以能遠視不能近視責其有火無水能近視不能遠視責其有水無火何二子之言相反也豈無是非之辨哉觀劉宗厚曰陽氣者猶日火也陰氣者金水也先儒謂金水內明而外暗日火外明而內暗此自不易之理也然則內明者利於近外明者利於遠故凡不能遠視者必陰勝陽也不能近視者必陽勝陰也由此言之則海藏是而東垣非矣若以愚見評之則但當言其不足不必言其有餘故曰不能遠視者陽氣不足也不能近視者陰氣不足也豈不甚爲明顯若東垣以陰氣有餘陽氣有餘皆謂之火則能視者皆火病也海藏云能近視責其有水能遠視責其有火則當責者亦是病也此等議論余則未敢服膺
王節齋曰眼赤腫痛古方用藥內外不同在內湯散則用苦寒辛凉之藥以瀉其火在外點洗則用辛熱辛凉之藥以散其邪故點藥莫要於氷片而氷片大辛熱以其性辛甚故借以拔出火邪而散其熱氣古方用燒酒洗眼或用乾薑末生薑汁點眼者皆此意也蓋赤眼是火邪內炎上攻於目故內治用苦寒之藥是治其本如鍋底之去薪也然火邪旣客於目從內出外若外用寒凉以阻逆之則火鬱內攻不得散矣故點藥用辛熱而洗眼用熱湯是火鬱則發因而散之從治法也世人不知氷片爲劫藥而誤認爲寒常用點眼遂致積熱入目而昏暗障翳故云眼不點不瞎者也又不知外治忌寒凉而妄將冷水冷物冷藥挹洗致昏瞎者有之
愚按節齋之論甚屬有理然寒凉點眼之法亦非盡不可用但用之有宜否耳蓋點以寒凉用治火也若火之微者其勢輕其邪淺或偶觸煙火風熱或素有標病邪在膚腠之間而熱不深者卽用黃連膏之類暫爲淸解亦可去熱浮熱去而目自愈無不可也若火之甚者本於五臟而熾及三陽欲以一星之寒凉濟此炎炎之盛勢其果能否此其解熱之功毫無所及而閉熱之害惟目受之矣故凡病火眼之甚者點以寒凉痛必連珠正由火鬱而然耳所以久點寒凉而不效者未有不致於壞目此王節齋之論有不可不察而凡治癰疽外症者亦當幷識此義
薛立齋曰前症若體倦少食視物昏花或飮食勞倦益甚者脾胃虛也用補中益氣湯眵多緊澁赤脈貫睛或臟腑秘結者用芍藥淸肝散若赤翳布白畏日羞明或痛如刺者上焦風熱也用黃連飮子若久視生花畏日遠視如霧者神氣傷也用神效黃芪湯大凡午前甚而作痛者東垣助陽和血湯午後甚而作痛者黃連天花粉丸午後甚而不痛者東垣益陰腎氣丸主之
鍼灸法
睛明風池太陽神庭上星顖會百會前頂攢竹絲竹空承泣目窓客主人承光以上諸穴皆可用鍼或以三稜鍼出血凡近目之穴皆禁灸
大骨空穴在手大指第二節尖灸七壯以口吹火滅小骨空穴在手小指第二節尖灸七壯以口吹火滅上二穴能治迎風冷淚風眼爛弦等症
合谷治陽明熱鬱赤腫翳障或迎風流淚灸七壯大抵目疾多宜灸此永不再發也亦可鍼
翳風灸七壯治赤白翳膜目不明肝兪灸七壯治肝風客熱迎風流淚雀目足三里灸之可令火氣下降明目二間灸命門灸水溝可鍼可灸治目睛直視手三里灸右取左左取右
八關大刺治眼痛欲出不可忍者須刺十指縫中出血愈
眼目論列方
抽薪飮新方寒陣
大補元煎新方補陣
明目羊肝丸因陣
徙薪飮新方寒陣
黃連飮子因陣
黃連羊肝丸因陣
瀉白散寒陣
十全大補湯補陣
補中益氣湯補陣
芎辛散因陣
人蔘養營湯補陣
神效黃芪湯補陣
左歸丸新方補陣
固本還睛丸因陣
濟陰地黃丸因陣
右歸飮新方補陣
八味還睛散因陣
滋陰地黃丸因陣
蟬花散因陣
加減一陰煎新方固陣
益陰腎氣丸因陣
金露散新方因陣
助陽和血湯因陣
明目地黃丸因陣
丹砂散因陣
當歸龍膽湯因陣
明目細辛湯因陣
黃連膏因陣
芍藥淸肝散寒陣
洗爛弦風赤眼方因陣
黃連天花粉丸因陣
黃芩黃連湯因陣
鷄子黃連膏新方因陣
論外備用方
逍遙散補陣目暗
羌活勝風湯散陣風熱
定志丸補陣不能近視
上淸散散陣搐鼻
諸眼目方共五十二方俱在因陣
耳症
經義
陰陽應象大論曰北方生寒在臟爲腎在竅爲耳
五閱五使篇曰耳者腎之官也
金匱眞言論曰南方赤色入通於心開竅於耳
生氣通天論曰故聖人傳精神服天氣而通神明失之則內閉九竅外壅肌肉衛氣解散陽不勝其陰則五臟氣爭九竅不通
玉機眞藏論曰脾不及則令人九竅不通名曰重强
脈度篇曰五臟不和則七竅不通腎氣通於耳腎和則耳能聞五音矣
口問篇黃帝曰人之耳中鳴者何氣使然岐伯曰耳者宗脈之所聚也故胃中空則宗脈虛虛則下溜脈有所竭者故耳鳴補客主人手大指爪甲上與肉交者也上氣不足腦爲之不滿耳爲之苦鳴頭爲之苦傾目爲之眩
決氣篇曰精脫者耳聾液脫者耳數鳴
海論曰髓海不足則腦轉耳鳴脛痠眩冒目無所見懈怠安臥
師傳篇曰腎者主爲外使之遠聽視耳好惡以知其性
癲狂篇曰狂目妄見耳妄聞善呼者少氣之所生也
臟氣法時論曰肝病者虛則目䀮䀮無所見耳無所聞善恐如人將捕之取其經厥陰與少陽氣逆則頭痛耳聾不聰頰腫取血者肺病者虛則少氣不能報息耳聾嗌乾取其經太陰足太陽之外厥陰內血者
通評虛實論曰暴厥而聾偏塞閉不通內氣暴薄也頭痛耳鳴九竅不利腸胃之所生也
五臟生成篇曰徇蒙招尤目冥耳聾下實上虛過在足少陽厥陰甚則入肝
經脈篇曰小腸手太陽也是主液所生病耳聾目黃頰腫手陽明實則齲聾三焦手少陽也是動則病耳聾渾渾焞焞嗌腫喉痺
脈解篇曰太陽所謂耳鳴者陽氣萬物盛上而躍故耳鳴也所謂浮爲聾者皆在氣也
熱論篇曰傷寒三日少陽受之少陽主膽其脈循脇絡於耳故胸脇痛而耳聾兩感者三日則少陽與厥陰俱病則耳聾囊縮而厥水漿不入不知人六日死
本臟篇曰黑色小理者腎小粗理者腎大高耳者腎高耳後陷者腎下耳堅者腎堅耳薄不堅者腎脆耳好前居牙車者腎端正耳偏高者腎偏傾也
氣交變大論曰歲火太過耳聾中熱歲金太過目赤痛耳無所聞
至眞要大論曰歲太陰在泉民病耳聾渾渾焞焞嗌腫喉痺少陰司天客勝則耳聾目冥厥陰司天客勝則耳鳴掉眩少陽司天客勝則嗌腫耳聾
六元正紀大論曰少陽所至爲喉痺耳鳴木鬱之發爲耳鳴眩轉目不識人
診要經終論曰少陽終者耳聾百節皆縱目睘絶系絶系一日半死
邪氣臟腑病形篇曰十二經脈三百六十五絡其血氣皆上於面而走空竅其別氣走於耳而爲聽
衛氣篇曰足少陽之標在窓籠之前窓籠者耳也
寒熱病篇曰暴聾氣蒙耳目不明取天牖
雜病篇曰聾而不痛者取足少陽聾而痛者取手陽明
繆刺論曰邪客於手陽明之絡令人耳聾時不聞音刺手大指次指爪甲上去端如韭葉各一痏立聞不已刺中指爪甲上與肉交者立聞其不時聞者不可刺也耳中生風者亦刺之如此數左刺右右刺左耳聾刺手陽明不已刺其通脈出耳前者邪客於手足少陰太陰足陽明之絡此五絡者皆會於耳中上絡左角五絡俱竭令人身脈皆動而形無知也其狀若屍或曰屍厥刺其足大指內側爪甲上去端如韭葉後刺足心後刺足中指爪甲上各一痏後刺手大指內側去端如韭葉後刺手心主少陰銳骨之端各一痏立已不已以竹管吹其兩耳鬄其左角之髮方一寸燔治飮以美酒一杯不能飮者灌之立已
厥病篇曰耳聾無聞取耳中聽宮也手太陽穴耳痛不可刺者耳中有膿若有乾耵聹耳無聞也耳聾取小指次指爪甲上與肉交者先取手後取足耳鳴取手中指爪甲上左取右右取左先取手後取足
刺熱篇曰熱病先身重骨痛耳聾好瞑刺足少陰病甚爲五十九刺
熱病篇曰熱病不知所痛耳聾不能自收口乾陽熱甚陰頗有寒者熱在髓死不治
論疾診尺篇曰嬰兒病耳間靑脈起者掣痛
論證共三條
耳聾症諸家所論雖悉然以余之見大都其症有五曰火閉曰氣閉曰邪閉曰竅閉曰虛閉凡火閉者因諸經之火壅塞淸道其症必鬨鬨熇熇或脹或悶或煩或熱或兼頭面紅赤者是也此症治宜淸火火淸而閉自開也氣閉者多因肝膽氣逆其症非虛非火或因恚怒或因憂鬱氣有所結而然治宜順氣氣順心舒而閉自開也邪閉者因風寒外感亂其營衛而然解其邪而閉自開也竅閉者必因損傷或挖傷者或雷炮之震傷者或患聤耳潰膿不止而壞其竅者是宜用開通之法以治之也虛閉者或以年衰或以病後或以勞倦過度因致精脫腎虧漸至聾閉是非大培根本必不可也凡此數者有從外不能達者其病在經有從內不能通者其病在臟當各隨其宜而治之自無不愈者然暴聾者多易治久聾者最難爲力也
一耳聾症總因氣閉不通耳蓋凡火邪風邪皆令氣壅壅則閉也怒則氣逆逆則閉也竅傷則氣窒窒則閉也虛則氣不充不充則閉也凡邪盛氣逆而閉者實閉也氣有不及而閉者虛閉也然實閉者少而虛閉者多且凡屬實邪固令耳竅不通使果正氣强盛斷不至此惟經氣不足然後邪氣得以奪之此正邪之所湊其氣必虛之謂也故卽係實邪而病至聾閉者亦無不有挾虛之象所以凡治此症不宜峻攻如古法之用通聖散神芎丸凉膈散木香檳榔丸之屬皆不可輕用蓋恐攻之未必能愈耳而反傷脾胃則他變踵至矣至若治此之法凡火壅於上者自宜淸降兼陰虛者亦宜補陰此陽證之治也若無火邪止由氣閉則或補或開必兼辛溫之劑方可通行此陰證之治也然此二者皆當以漸調理但無欲速庶乎盡善
一耳鳴當辨虛實凡暴鳴而聲大者多實漸鳴而聲細者多虛少壯熱盛者多實中衰無火者多虛飮酒味厚素多痰火者多實質淸脈細素多勞倦者多虛且耳爲腎竅乃宗脈之所聚若精氣調和腎氣充足則耳目聰明若勞傷血氣精脫腎憊必至聾聵故人於中年之後每多耳鳴如風雨如蟬鳴如潮聲者是皆陰衰腎虧而然經曰人年四十而陰氣自半半卽衰之謂也又以易義參之其象尤切易曰坎爲耳蓋坎之陽居中耳之聰在內此其所以相應也今老人之耳多見聰不內居而聲聞於外此正腎元不固陽氣漸渙之徵耳欲求來復其勢誠難但得稍緩卽已幸矣其惟調養得宜而日培根本乎
論治共五條
一火盛而耳鳴耳閉者當察火之微甚及體質之强弱而淸之降之火之甚者宜抽薪飮大分淸飮當歸龍薈丸之類主之火之微者宜徙薪飮主之兼陰虛者宜加減一陰煎淸化飮之類主之兼痰者宜淸膈煎主之
一氣逆而閉者宜六安煎加香附丹皮厚朴枳殼主之氣逆兼火者宜加山梔龍膽草天花粉之類主之氣逆兼風寒者加川芎細辛蘇葉菖蒲蔓刑子柴胡之類主之
一傷寒外感發熱頭痛不解而聾者當於傷寒門察證治之邪解而耳自愈也但傷寒耳聾雖屬少陽之證然必因虛所以有之故仲景亦以爲陽氣虛也是以凡遇此症必當專顧元氣有邪者兼以散邪且可因耳之輕重以察病之進退若因治而聾漸輕者其病將愈聾漸甚者病必日甚也其有聾閉至極而絲毫無聞者此其腎氣已絶最是大凶之兆
一虛閉症凡十二經脈皆有所主而又惟肝腎爲最若老年衰弱及素稟陰虛之人皆宜以大補元煎或左歸右歸丸肉蓯蓉丸或十全大補湯之類主之若憂愁思慮太過而聾者宜平補鎭心丹辰砂妙香散之類主之若陽虛於上者宜補中益氣湯歸脾湯之類主之凡諸補劑中或以川芎石菖蒲遠志細辛升麻柴胡之類皆可隨宜加用但因虛而閉或已久者終不易愈耳
一竅閉症非因氣血之咎而病在竅也當用法以通之外臺秘要治聾法用芥菜子以人乳調和綿裹塞耳數易之卽聞千金方治耳聾久不效用大蒜一瓣中剜一孔以巴豆一粒膜慢火炮極熟入蒜內用新綿包定塞耳中三次效又方用骨碎補削作條火炮承熱塞耳中又方治耳聾用巴豆一粒皮斑猫一枚去翅足二物合搗膏綿裹塞耳中再易甚驗經驗方用巴豆一粒蠟裹以鍼刺孔令透塞耳中又古法以酒浸鍼砂一日至晩去砂將酒含口中用活磁石一塊綿裹塞耳左聾塞左右聾塞右此導氣通閉法也凡耳竅或損或塞或震傷以致暴聾或鳴不止者卽宜以手中指於耳竅中輕輕按捺隨捺隨放隨放隨捺或輕輕搖動以引其氣捺之數次其氣必至氣至則竅自通矣凡値此者若不速爲引導恐因而漸閉而竟至不開耳
述古
薛立齋曰按前症若血虛有火用四物加山梔柴胡若中氣虛弱用補中益氣湯若血氣俱虛用八珍湯加柴胡若怒便聾而或鳴者屬肝膽經氣實用小柴胡加芎歸山梔虛用八珍加山梔若午前甚者陽氣實熱也小柴胡加黃連山梔陽氣虛用補中益氣湯加柴胡山梔午後甚者陰血虛也四物加白朮茯苓若腎虛火動或痰盛作渴者必用地黃丸經云頭痛耳鳴九竅不利腸胃之所生也脾胃一虛耳目九竅皆爲之病
簡易方
一聤耳膿出明鬱散因五八紅玉散因五八流膿方因五九
一百蟲入耳方因六一
灸法
上星灸二七壯治風聾翳風灸七壯治耳聾痛合谷灸七壯治耳聾外關聽宮偏歷腎兪
耳症論列方
抽薪飮新方寒陣
徙薪飮新方寒陣
十全大補湯補陣
淸化飮新方因陣
淸膈煎新方寒陣
補中益氣湯補陣
地黃丸補陣
歸脾湯補陣
大分淸飮新方寒陣
加減一陰煎新方固陣
左歸丸新方補陣
大補元煎新方補陣
平補鎭心丹補陣
四物湯補陣
右歸丸新方補陣
肉蓯蓉丸補陣
辰砂妙香散固陣
八珍湯補陣
六安煎新方和陣
小柴胡湯散陣
當歸龍薈丸寒陣
論外備用方
柴胡淸肝散寒陣肝膽火逆
梔子淸肝散寒陣肝膽風熱
耳病諸方因陣~
鼻症
經義
金匱眞言論曰西方白色入通於肺開竅於鼻
脈度篇曰肺氣通於鼻肺和則鼻能知臭香矣
五閱五使篇曰鼻者肺之官也以候五臟故肺病者喘息鼻脹
邪氣臟腑病形篇曰十二經脈三百六十五絡其血氣皆上於面而走空竅其宗氣上出於鼻而爲臭
本神篇曰肺藏氣氣舍魄肺氣虛則鼻塞不利少氣實則喘喝胸盈仰息
五臟別論曰五氣入鼻藏於心肺心肺有病而鼻爲之不利也
經脈篇曰足太陽實則鼽窒虛則鼽衄
氣厥論曰膽移熱於腦則辛頞鼻淵鼻淵者濁涕下不止也傳爲衄衊瞑目
憂恚無言論曰人之鼻洞涕出不收者頏顙不開分氣失也
五色篇曰明堂者鼻也雷公曰官五色奈何黃帝曰靑黑爲痛黃赤爲熱白爲寒是爲五官面王以上者鼻準爲面王小腸也面王以下者膀胱子處也詳前面疾門
解精微論曰泣涕者腦也腦者陰也髓者骨之充也故腦滲爲涕
刺熱篇曰脾熱病者鼻先赤
口問篇曰人之嚔者何氣使然岐伯曰陽氣和利滿於心出於鼻故爲嚔補足太陽滎眉本一曰眉上也口鼻者氣之門戶也
熱論篇曰傷寒二日陽明受之陽明主肉其脈俠鼻絡於目故身熱目疼而鼻乾不得臥也
刺法論帝曰余聞五疫之至皆相染易天牝從來天牝鼻也鼻受天之氣故曰天牝復得其往氣出於腦卽不干邪詳十三卷瘟疫門
五常政大論曰審平之紀其主鼻少陽司天咳嚔鼽衄鼻窒瘡瘍太陽司天鼽嚔喜悲少陰司天嚔鼽衄鼻窒
六元六紀大論曰陽明所至爲鼽嚔
至眞要大論曰少陰司天民病鼽衄嚔嘔少陽司天甚則鼽衄太陽司天鼽衄善悲少陰之復煩躁鼽嚔甚則入肺咳而鼻淵
論證
鼻爲肺竅又曰天牝乃宗氣之道而實心肺之門戶故經曰心肺有病而鼻爲之不利也然其經絡所至專屬陽明自山根以上則連太陽督脈以通於腦故此數經之病皆能及之若其爲病易窒塞者謂之鼽時流濁涕而或多臭氣者謂之鼻淵又曰腦漏或生瘜肉而阻塞氣道者謂之鼻齆及有噴嚔鼻衄酒齄赤鼻之類各當辨而治之然總之鼻病無他也非風寒外感則內火上炎耳外感者治宜辛散內熱者治宜淸凉知斯二者則治鼻大綱盡乎是矣
論治共六條
一鼻塞症有二凡由風寒而鼻塞者以寒閉腠理則經絡壅塞而多鼽嚔此症多在太陽經宜用辛散解表自愈如川芎散神愈散及麻黃紫蘇荊芥葱白之類皆可擇用若由火邪上炎而鼻塞者單宜淸火火之微者多近上焦出自心肺宜淸化飮黃芩知母湯之類主之火之甚者多出陽明或微兼頭痛宜竹葉石膏湯凉膈散之類主之若風寒兼火者卽防風通聖散之類亦可用大都常塞者多火暴塞者多風寒當以此辨之
一鼻涕多者多由於火故曰肺熱甚則鼻涕出由此觀之則凡無故多淚及多口涎者亦多屬肝脾之火皆其類耳
一鼻淵症總由太陽督脈之火甚者上連於腦而津津不已故又名爲腦漏此症多因酒醴肥甘或久用熱物或火由寒鬱以致濕熱上薰津汁溶溢而下離經腐敗有作臭者有大臭不堪聞者河間用防風通聖散一兩加薄荷黃連各二錢以治之古法有用蒼耳散治之者然以余之見謂此炎上之火而治兼辛散有所不宜故多不見效莫若但淸陰火而兼以滋陰久之自寧此卽高者抑之之法故常以淸化飮加白蒺藜五錢或一兩蒼耳子二三錢若火之甚者再以淸凉等劑加減用之每獲全愈或用宣明防風湯之意亦可但此症一見卽宜節戒早治久則甚難爲力也凡鼻淵腦漏雖爲熱證然流慘旣久者卽火邪已去流亦不止以液道不能局固也故新病者多由於熱久病者未必盡爲熱證此當審察治之若執用寒凉未免別生他病其有漏泄旣多傷其髓海則氣虛於上多見頭腦隱痛及眩運不寧等症此非補陽不可宜十全大補湯補中益氣湯之類主之又醫學正傳有腦漏秘方亦可檢用
一鼻齆瘜肉阻塞淸道雖鼻爲肺竅而其壅塞爲患者乃經絡肌肉之病此實陽明熱滯留結而然故內治之法宜以淸火淸氣爲主外治之法宜以黃白散及千金瘜肉方雄黃散或簡易瘜肉方之類主之
一酒齄赤鼻多以好酒之人濕熱承肺薰蒸面鼻血熱而然或以肺經素多風熱色爲紅黑而生齄癤者亦有之內宜凉血淸火外宜硫黃散白礬散之類主之
一鼻衄症詳見血證門
灸法
顖會灸七壯治鼻齆鼻痔上星三壯七壯治濁涕通天灸七壯灸後鼻出鼻積方愈迎香治鼻塞多涕人中風府百會風池大椎曲差合谷幷治鼻流臭穢
鼻症論列方
川芎散因陣
雄黃散因陣
宣明防風湯因陣
凉膈散攻陣痘疹
硫黃散因陣
防風通聖散攻陣
蒼耳散因陣
淸化飮新方因陣
補中益氣湯補陣
神愈散因陣
正傳腦漏秘方因陣
十全大補湯補陣
黃白散因陣
千金瘜肉方因陣
竹葉石膏湯寒陣
白礬散因陣
簡易瘜肉方因陣
黃芩知母湯寒陣
論外備用方
川芎茶調散散陣傷風鼻塞
羌活勝風湯散陣風熱鼻塞
面鼻諸方因陣~
景岳全書卷之二十八必集雜證謨
聲瘖
經義
脈解篇曰所謂入中爲瘖者陽盛已衰故爲瘖也內奪而厥則爲瘖俳此腎虛也少陰不至者厥也
經脈篇曰手少陰之別名曰通里循經入於心中繫舌本屬目系其實則支膈虛則不能言取之掌後一寸別走太陽也足陽明之別名曰豊隆其別者循脛骨外廉上絡頭項合諸經之氣下絡喉嗌其病氣逆則喉痺瘁瘖實則狂巓虛則足不收脛枯取之所別也
奇病論帝曰人有重身九月而瘖此爲何也岐伯對曰胞之絡脈絶也胞絡者繫於腎少陰之脈貫腎繫舌本故不能言帝曰治之奈何岐伯曰無治也當十月復
腹中論帝曰有病膺腫頸痛胸滿腹脹此爲何病何以得之岐伯曰名厥逆帝曰治之奈何岐伯曰灸之則瘖石之則狂須其氣幷乃可治也帝曰何以然岐伯曰陽氣重上有餘於上灸之則陽氣入陰入則瘖石之則陽氣虛虛則狂
大奇論曰胃脈沈鼓濇胃外鼓大心脈小急堅皆膈偏枯男子發左女子發右不瘖舌轉可治三十日起其從者瘖三歲起年不滿二十者三歲死肝脈騖暴有所驚駭脈不至若瘖不治自已
憂恚無言篇帝曰人之卒然憂恚而言無音者何道之塞何氣出行使音不彰願聞其方少師曰咽喉者水穀之道也喉嚨者氣之所以上下者也會厭者音聲之戶也口脣者音聲之扇也舌者音聲之機也懸雍垂者音聲之關也頏顙者分氣之所泄也橫骨者神氣所使主發舌者也故人之鼻洞涕出不收者頏顙不開分氣泄也是故厭小而疾薄則發氣疾其開闔利其出氣易其厭大而厚則開闔難其氣出遲故重言也人卒然無音者寒氣客於厭則厭不能發發不能下至其開闔不致故無音帝曰刺之奈何岐伯曰足之少陰上繫於舌絡於橫骨終於會厭兩瀉其血脈濁氣乃辟會厭之脈上絡任脈取之天突其厭乃發也
逆調論曰不得臥而息有音者是陽明之逆也足三陽者下行今逆而上行故息有音也夫起居如故而息有音者此肺之絡脈逆也絡脈不得隨經上下故留經而不行絡脈之病人也微故起居如故而息有音也
宣明五氣篇曰五邪所亂邪入於陽則狂邪入於陰則痺搏陽則爲巓疾搏陰則爲瘖陽入之陰則靜陰出之陽則怒是謂五亂
脈要精微論曰心脈搏堅而長當病舌卷不能言其耎而散者當消環自已
生氣通天論曰陽不勝其陰則五臟氣爭九竅不通
脈度篇曰五臟常內閱於上七竅也五臟不和則七竅不通
邪氣臟腑病形篇曰心脈濇甚則爲瘖
寒熱病篇曰暴瘖氣硬取扶突與舌本出血
寶命全形論曰夫鹽之味鹹者其氣令器津泄弦絶者其音嘶敗木敷者其葉發病深者其聲噦人有此三者是謂壞府毒藥無治短鍼無取此皆絶皮傷肉血氣爭黑
熱病篇曰痱之爲病也身無痛者四肢不收智亂不甚其言微知可治甚則不能言不可治也
陰陽應象大論曰東方生風在地爲木在臟爲肝在音爲角在聲爲呼南方生熱在地爲火在臟爲心在音爲徵在聲爲笑中央生濕在地爲土在臟爲脾在音爲宮在聲爲歌西方生燥在地爲金在臟爲肺在音爲商在聲爲哭北方生寒在地爲水在臟爲腎在音爲羽在聲爲呻
論證共二條
聲音出於臟氣凡臟實則聲弘臟虛則聲怯故凡五臟之病皆能爲瘖如以憂思積慮久而至瘖者心之病也驚恐憤鬱瘁然致瘖者肝之病也或以風寒襲於皮毛火燥刑於金臟爲咳爲嗽而致瘖者肺之病也或以飢飽或以疲勞致敗中氣而喘促爲瘖者脾之病也至於酒色過傷慾火燔爍以致陰虧而盜氣於陽精竭而移槁於肺肺燥而嗽嗽久而瘖者此腎水枯涸之病也是五臟皆能爲瘖者其槪如此然舌爲心之苗心病則舌不能轉此心爲聲音之主也聲由氣而發肺病則氣奪此氣爲聲音之戶也腎藏精精化氣陰虛則無氣此腎爲聲音之根也經曰言而微終日乃復言者此氣之奪也而況於無聲者乎是知聲音之病雖由五臟而實惟心之神肺之氣腎之精三者爲之主耳然人以腎爲根蒂元氣之所由生也故由精化氣由氣化神使腎氣一虧則元陽寢弱所以聲音之標在心肺而聲音之本則在腎觀之經云陽盛已衰故爲瘖也內奪而厥則爲瘖俳此腎虛也然則腎爲聲音之根信非謬矣
一瘖瘂之病當知虛實實者其病在標因竅閉而瘖也虛者其病在本因內奪而瘖也竅閉者有風寒之閉外感證也有火邪之閉熱承肺也有氣逆之閉肝滯强也風閉者可散而愈火閉者可淸而愈氣閉者可順而愈此皆實邪之易治者也至若痰涎之閉雖曰有虛有實然非治節不行何致痰邪若此此其虛者多而實者少當察邪正分緩急而治之可也內奪者有色慾之奪傷其腎也憂思之奪傷其心也大驚大恐之奪傷其膽也飢餒疲勞之奪傷其脾也此非各求其屬而大補元氣安望其嘶敗者復完而殘損者復振乎此皆虛邪之難治者也然難易之辨固若此而猶有難易之辨者則辨其久暫辨其病因乃可悉焉蓋暫而近者易漸而久者難脈緩而滑者易脈細而數者難素無損傷者易積有勞怯者難數劑卽開者易久藥罔效者難此外復有號叫歌唱悲哭及因熱極暴飮冷水或暴吸風寒而致瘖者乃又其易者也若此者但知養息則弗藥可愈是皆所當辨者
論治共七條
一風寒襲於皮毛則熱鬱於內肺金不淸而閉塞喉竅咳嗽甚而聲瘖者宜蔘蘇飮二陳湯小靑龍湯金水六君煎三拗湯之類以散之
一火邪侵肺上焦熱甚而聲瘖者宜四陰煎麥門冬湯主之心火盛者二陰煎胃火上炎者竹葉石膏湯肝膽火盛者柴胡淸肝散之類主之勞瘵痰嗽挾火者竹衣麥門冬湯主之
一肝邪暴逆氣閉爲瘖者宜小降氣湯潤下丸七氣湯之類主之
一痰氣滯逆而爲瘖者如二陳湯六安煎貝母丸潤下丸之類皆治標之可用者或用鹽湯探吐之亦可其有虛痰或痰火之甚者當於痰飮門參酌治之
一虛損爲瘖者凡聲音之病惟此最多當辨而治之凡色慾傷陰病在腎者宜六味丸八味丸左歸丸右歸丸人蔘平肺湯大補元煎之類主之或兼肺火者宜一陰煎四陰煎人蔘固本丸之類擇而用之凡大驚大恐猝然致瘖者肝膽受傷也宜七福飮五福飮十味溫膽湯平補鎭心丹定志丸之類主之凡飢餒疲勞以致中氣大損而爲瘖者其病在脾宜歸脾湯理陰煎補中益氣湯補陰益氣煎溫胃飮之類主之凡憂思過度致損心脾而爲瘖者宜七福飮歸脾湯之類主之凡病人久嗽聲瘂者必由元氣大傷肺腎俱敗但宜補肺氣滋腎水養金潤燥其聲自出或略加訶子百藥煎之類兼收斂以治其標務宜先本後末庶可保全若見其假熱而過用寒凉或見其痰盛而妄行消耗則未有一免者矣
一凡患風毒或病喉癰病旣愈而聲則瘖者此其懸雍已損雖瘖無害也不必治之
一久病人不語者心氣已絶不治
簡易方
一方治失聲不出用蘿蔔搗自然汁入薑汁少許時時細飮之
一方用皂角一條子同蘿蔔三個煎服數次聲卽出
一方治無故咽喉聲音不出用橘皮五兩水三升煮一升頓服效
一方治猝瘂用杏仁三分煎熬別杵桂末一分和搗每用杏核大一丸綿裹噙口中細細嚥之日三夜五
一方用密陀僧爲極細末每服一錢點茶飮之聲卽出
按上方皆治標之法凡猝瘖輕淺者亦可取效若係根本之病不得槪以爲用
聲瘖論列方
一陰煎新方補陣
二陰煎新方補陣
大補元煎新方補陣
五福飮新方補陣
七福飮新方補陣
補中益氣湯補陣
歸脾湯補陣
溫胃飮新方熱陣
補陰益氣煎新方補陣
六味丸補陣
八味丸補陣
金水六君煎新方和陣
左歸丸新方補陣
右歸丸新方補陣
人蔘固本丸補陣
定志丸補陣
六安煎新方和陣
柴胡淸肝散寒陣
二陳湯和陣
蔘蘇飮散陣
平補鎭心丹補陣
三拗湯散陣
七氣湯和陣
竹葉石膏湯寒陣
四陰煎新方補陣
潤下丸和陣
人蔘平補湯因陣
理陰煎新方熱陣
麥門冬湯寒陣
十味溫膽湯和陣
華蓋散散陣
小靑龍湯散陣
竹衣麥門冬湯因陣
貝母丸新方和陣
小降氣湯和陣
論外備用方
百合丸因陣肺燥失聲
杏仁煎因陣咳嗽失聲
訶子甘桔湯因陣火盛失音
鐵笛丸因陣謳歌失音
靛花丸因陣喉風失音
咽喉
經義
憂恚無言篇曰咽喉者水穀之道也喉嚨者氣之所以上下者也詳前聲瘖門
陰陽別論曰一陰一陽結謂之喉痺
厥論曰手陽明少陽厥逆發喉痺嗌腫
經脈篇曰足陽明之別上絡頭項合諸經之氣下絡喉嗌其病氣逆則喉痺瘁瘖三焦手少陽也是動則病嗌腫喉痺小腸手太陽也是動則病嗌痛頷腫腎足少陰也是所生病口熱舌乾咽腫上氣嗌乾及痛
骨空論曰督脈爲病嗌乾
五音五味篇曰衝脈任脈皆起於胞中上循脊裏爲經絡之海其浮而外者循腹右上行會於咽喉別而絡脣口
脈解篇曰厥陰所謂甚則嗌乾熱中者陰陽相薄而熱故嗌乾也
奇病論曰肝者中之將也取決於膽咽爲之使
雜病篇曰嗌乾口中熱如膠取足少陰喉痺不能言取足陽明能言取手陽明
熱病篇曰喉痺舌卷口中乾煩心心痛臂內廉痛不可及頭取手小指次指爪甲下去端如韭葉
繆刺論曰邪客於手少陽之絡令人喉痺舌卷口乾心煩刺手中指次指爪甲上去端如韭葉各一痏邪客於足少陰之絡令人嗌痛不可內食無故善怒氣上走賁上刺足下中央之脈各三痏嗌中腫不能內唾時不能出唾者刺然骨之前出血立已左刺右右刺左
六元正紀大論曰少陽司天三之氣喉痺目赤善暴死少陰司天嗌乾腫上
至眞要大論云歲太陰在泉嗌腫喉痺太陽在泉寒淫所勝民病嗌痛頷腫太陰之勝喉痺項强少陽司天客勝則丹疹外發喉痺頭痛嗌腫
論證共三條
喉痺一症在古方書雖有十八症之辨而古人悉指爲相火然此症雖多由火而復有非火證者不可不詳察也蓋火有眞假凡實火可淸者卽眞火證也虛火不宜淸者卽水虧證也且復有陰盛格陽者卽眞寒證也故內經曰太陽在泉寒淫所勝民病嗌痛領腫其義卽此何後人之弗究也
一喉痺所屬諸經凡少陽陽明厥陰少陰皆有此症具列如前但其中虛實各有不同蓋少陽厥陰爲木火之臟固多熱證陽明爲水穀之海而胃氣直透咽喉故又惟陽明之火爲最盛欲辨此者但察其以情志鬱怒而起者多屬少陽厥陰以口腹肥甘辛熱太過而起者多屬陽明凡患此者多宜以實火論治至若少陰之候則非此之比蓋少陰之脈絡於橫骨終於會厭繫於舌本凡陰火逆衝於上多爲喉痺但少陰之火有虛有實不得類從火斷若果因實火自有火症火脈亦易知也若因酒色過度以致眞陰虧損者此腎中之虛火證也非壯水不可又有火虛於下而格陽於上此無根之火卽腎中之眞寒證也非溫補命門不可凡此諸經不同而虛實大異皆後人所罕知者獨褚氏遺書有上病察下之說誠見道之言也
一咽喉症總謂之火則名目雖多似有不必盡辨者然亦有不可不辨者如單乳蛾雙乳蛾及纏喉風之有不同也蓋腫於咽之兩旁者爲雙蛾腫於一邊者爲單蛾此其形必圓突如珠乃癰節之類結於喉間故多致出毒或宜刺出其血而愈者其纏喉風則滿片紅腫多不成膿亦不必出血但使火降其腫自消此其所以有異而治之當有法也
論治共九條
一火證喉痺悉宜以抽薪飮主之火不甚者宜徙薪飮主之凡肝膽之火盛者宜以芍藥梔子龍膽草爲主陽明胃火甚者宜以生石膏爲主若大便秘結不通則宜加大黃芒硝之屬通其便而火自降凡火浮於上而熱結於頭面咽喉者最宜淸降切不可用散風升陽等劑蓋此火由中得升愈熾經曰高者抑之正此之謂非火鬱宜發及升陽散火之義學者於此最當體察勿得誤認其面目凡外治火證腫痛之法宜以木鱉子磨醋用鵝翎蘸攪喉中引去其痰或別少和淸水免其太酸時時呷嗽喉中不可嚥下引吐其痰爲更善漱後以代匙散吹之仍內服煎藥自無不愈凡火壅於上而食物之治最宜雪梨漿綠豆飮之屬爲妙若南方少梨之處或以好蘿蔔杵汁和以淸泉少加玄明粉攪勻徐徐飮之旣可消痰亦可淸火凡單雙乳蛾若毒未甚膿未成者治之自可消散若勢甚而危者必須砭出其血庶可速退此因其急亦不得已而用之也又古法用三稜鍼刺少商穴出血云治喉痺立愈
一陰虛喉痺其症亦內熱口渴喉乾或脣紅頰赤痰涎壅盛然必尺脈無神或六脈雖數而浮軟無力但察其過於酒色或素稟陰氣不足多倦少力者是皆腎陰虧損水不制火而然火甚者宜滋陰八味煎加減一陰煎之類主之火微而不喜冷物及大便不堅小便不熱者宜六味地黃湯一陰煎之類主之若因思慮焦勞兼動心火者宜二陰煎主之
一格陽喉痺由火不歸元則無根之火客於咽喉而然其症則上熱下寒全非火證凡察此者但診其六脈微弱全無滑大之意且下體絶無火證腹不喜冷卽其候也蓋此症必得於色慾傷精或泄瀉傷腎或本無實火而過服寒凉以傷陽氣者皆有此症速宜用鎭陰煎爲上八味地黃湯次之或用蜜附子含嚥亦妙若再用寒凉必致不救
一陽虛喉痺非喉痺因於陽虛乃陽虛因於喉痺也蓋有因喉痺而過於攻擊致傷胃氣者有艱於食飮倉稟空虛亦傷胃氣者又有氣體素弱不耐勞倦而傷胃氣者凡中氣內虛疼痛外逼多致元陽飛越脈浮而散或弱而濇以致聲如鼾睡痰如拽鋸者此肺胃垂絶之候速宜挽回元氣以人蔘一味濃煎放心徐徐飮之如痰多者或加竹瀝薑汁亦可如遲多致不救如作實火治之則禍如反掌
一喉癬症凡陰虛勞損之人多有此病其症則滿喉生瘡紅痛久不能愈此實水虧虛火證也宜用前陰虛喉痺之法治之若多咳嗽肺熱宜以四陰煎之類主之若滿喉生瘡破爛而痛者宜用牛黃益金散吹敷之仍內服滋補眞陰之劑自可全愈
一瘟毒喉痺乃天行瘟疫之氣其症則咽痛項腫甚有頸面頭項俱腫者北方尤多此病俗人呼爲蝦蟆瘟又名顱鷀瘟亦名大頭瘟此濕熱壅盛最凶之候宜淸諸經之火或瀉陽明之熱當察緩急而治之東垣有普濟消毒飮專治瘟毒喉痺百發百中
一鎖喉風症時人以咽喉腫痛飮食難入或痰氣壅塞不通者皆稱爲鎖喉風而不知有眞正鎖喉風者甚奇甚急而實人所未知也余在燕都嘗見一女子年已及笄忽一日於仲秋時無病而喉竅緊澁息難出入不半日而緊澁愈甚及延余視診其脈無火也問其喉則無腫無痛也觀其貌則面靑瞠目不能語也聽其聲則喉竅之細如鍼抽息之窘如線伸頸掙命求救不堪之狀甚可憐也余見而疑之不得其解然意謂風邪閉塞喉竅非用辛溫不能解散遂以二陳湯生薑煎而與之毫忽無效意復用獨蔘湯以救其肺然見其勢危若此恐滋怨謗終亦未敢下手他醫見之亦但束手而已如此者一日夜而歿後又一人亦如此而歿若此二人者余至今莫識其所以病此終身之疑竇殊自愧也然意必肺氣竭絶而然倘再有値此者恐非獨蔘湯決不能救故筆諸此以俟後之君子虛心詳酌焉
一楊梅結毒有喉間潰爛作痛久而不愈者此非喉痺之屬乃楊梅瘡毒也宜仙遺糧湯甚者宜以土茯苓煎湯呑五寶丹
一諸物哽於喉中或刺或骨必有鋒芒之逆所以刺而不下凡下而逆者反而上之則順矣故治此者當借飮食之勢涌而吐之使之上出則如拔刺之捷也若芒刺旣深必欲推下非惟理勢不能必且延遲或食飮旣消無可推送以致漸腫則爲害非細矣凡諸骨鯁或以餳糖一大塊滿口呑而嚥之或用韭菜煮略熟勿切呑下一束卽裹而下亦妙
述古共二條
張子和曰喉痺病大槪痰火所致急者宜吐痰後復下之上下分消而愈又甚者以鍼刺去血然後用藥吐下此爲治之上策若人畏懼而委曲旁求瞬息喪命治喉痺之火與救火同不容少待內經曰火鬱發之發散也吐中有發散之義出血者亦發散之端也治斯疾者毋執緩方小方而藥之曰吾藥乃王道不動臟腑若幸遇疾之輕者而獲愈疾之重者循死矣豈非誤殺也耶
龐氏曰伏氣之病古方謂之腎傷寒謂非時有暴寒中人毒氣伏於少陰經始初不病旬月乃發脈微弱法當以傷寒治之非喉痺之病也次必下利
愚按此症亦所嘗有是必以少陰少陽之火令太陽之寒令太陰之濕令而復兼風寒之邪者皆有此症故治此者不必治喉痺但治外邪其喉自愈卽如新方諸柴胡飮及散陣諸方皆可隨宜酌用
格陽喉痺新按
余友王蓬雀年出三旬初未識面因患喉痺十餘日延余診視見其頭面浮大喉頸粗極氣急聲瘂咽腫口瘡痛楚之甚一婢倚背坐而不臥者累日矣及察其脈則細數微弱之甚問其言則聲微似不能振者詢其所服之藥則無非芩連梔檗之屬此蓋以傷陰而起而復爲寒凉所逼以致寒盛於下而格陽於上卽水飮之類俱已難入而尤畏煩熱余曰危哉再遲半曰必不救矣遂與鎭陰煎以冷水頓冷徐徐使嚥之用畢一煎過宿而頭項腫痛盡消如失余次早見之則臒然一瘦質耳何昨日之巍然也遂繼用五福飮之類數劑而起疑者始皆駭服自後感余再生遂成莫逆
虛損喉癬新按
一來宅女人年近三旬因患虛損更兼喉癬疼痛多醫罔效余診其脈則數而無力察其症則大便溏泄問其治則皆退熱淸火之劑然愈淸火而喉愈痛察之旣確知其本非實火而且多用寒凉以致肚腹不實總亦格陽之類也遂專用理陰煎及大補元煎之類出入間用不半月而喉痛減不半年而病全愈
小兒呑釘新按
一王氏子甫周歲其母以一鐵釘與之玩弄不覺納之口中呑入喉間其父號呼求救余往視之但見其母倒提兒足以冀其出口鼻皆血危劇之甚余曉之曰豈有倒懸可以出釘而能無傷命者哉因速令抱正遂聞啼聲余曰釘已下咽不在喉矣其父曰嬌嫩之臟安能堪此但因其哀求之切不得不允姑以慰之然計無從出而逼索方藥頃刻數四余只得靜坐齋頭潛思熟計亦無所得乃取本草一玩覬啓其幾見所載曰鐵畏樸硝遂得一計乃用活磁石一錢樸硝二錢幷硏爲末付其父令以熬熟猪肉加蜜和調藥末與之於申末之頃盡呑之至次早其父匍匐階前曰昨於三鼓時忽解下一物大如芋子瑩如蓴菜潤滑無稜藥護其外撥而視之則釘在其中矣持以視余乃京中釘鞋所用磨菇釘也其父索其方幷間其故余曰所用者芒硝磁右耳蓋硝非磁石不能使藥附釘磁石非硝不能逐釘速出非油則無以潤非蜜則未必呑合是四者則着者着逐者逐潤者潤同功合力裹護而出矣公亦以爲然否其父手額稱謝曰神哉不可泯也宜筆記之以資後人之識焉
附按
薛立齋治一婦人咽間作痛兩月後始潰而不斂遍身筋骨亦痛諸藥不應先以土萆薢湯數劑而斂更以四物湯倍加土茯苓黃芪二十餘劑諸症悉愈又一彌月小兒先於口內患之後延於身年餘不愈以土茯苓爲末乳汁調服母以白湯調服月餘而愈又一男子以生廣瘡服輕粉稍愈後復發又服輕粉稍愈繼後大發喉㗁潰蝕與鼻相通臂腿數枚如桃大潰年餘不斂虛證悉具投以萆薢湯爲主佐以健脾諸藥月餘而安又一婦人臉鼻俱蝕半載不斂治以前藥而愈按此方本治淫瘡味甘而利善去濕熱和血脈所以凡諸瘡毒皆宜用之其效未可盡述
按此方本治淫瘡味甘而利善去濕熱和血脈所以凡諸瘡毒皆宜用之其效未可盡述
咽喉論列方
抽薪飮新方寒陣
徙薪飮新方寒陣
土萆薢湯外科
一陰煎新方補陣
二陰煎新方補陣
仙遺糧湯外科
五福飮新方補陣
獨蔘湯補陣
六味地黃湯補陣
四物湯補陣
二陳湯和陣
滋陰八味煎新方寒陣
綠豆飮新方寒陣
理陰煎新方熱陣
加減一陰煎新方固陣
雪梨漿新方寒陣
鎭陰煎新方熱陣
普濟消毒飮寒陣
五寶丹外科
四陰煎新方補陣
牛黃益金散因陣
蜜附子因陣
代匙散新方因陣
大補元煎新方補陣
八味地黃丸補陣
論外備用方
甘露飮寒陣
加減八味丸補陣
直指黃芩湯寒陣心肺熱
咽喉諸方因陣~
齒牙
經義
上古天眞論曰女子七歲腎氣盛齒更髮長三七腎氣平均故眞牙生而長極丈夫八歲腎氣實髮長齒更三八腎氣平均筋骨勁强故眞牙生而長極五八腎氣衰髮墮齒槁八八則齒髮去
邪客篇曰天有列星人有牙齒
五味論帝曰苦走骨多食之令人變嘔何也少兪曰苦入於胃五穀之氣皆不能勝苦苦人下脘三焦之道皆閉而不通故變嘔齒者骨之所終也故苦入而走骨故入而復出知其走骨也
經脈篇曰手陽明之脈其支者從缺盆上頸貫頰入下齒中足陽明之脈下循鼻外入上齒中還出挾口環脣下交承漿
寒熱病篇曰臂陽明有入頄遍齒者名曰大迎下齒齲取之臂惡寒補之不惡寒瀉之足太陽有入頄遍齒者名曰角孫上齒齲取之在鼻與頄前方病之時其脈盛盛則瀉之虛則補之骨寒熱者病無所安汗注不休齒未稿取其少陰於陰股之絡齒已稿死不治骨厥亦然
雜病篇曰齒痛不惡淸飮取足陽明惡淸飮取手陽明
論證共四條
齒牙之病有三證一曰火二曰蟲三曰腎虛凡此三者病治各有不同辨得其眞自無難治之齒疾矣凡火病者必病在牙床肌肉間或爲腫痛或爲糜爛或爲臭穢脫落或牙縫出血不止是皆病在經絡而上牙所屬足陽明也止而不動下牙所屬手陽明也嚼物則動而不休此之爲病必美酒厚味膏粱甘膩過多以致濕熱蓄於腸胃而上壅於經乃有此症治宜戒厚味淸火邪爲主蟲痛者其病不在經而在牙亦由肥甘濕熱化生牙蟲以致蝕損蛀空牙敗而痛治宜殺蟲爲主濕熱勝者亦宜兼淸胃火腎虛而牙病者其病不在經而在臟蓋齒爲骨之所終而骨則主於腎也故曰腎衰則齒豁精固則齒堅至其爲病則凡齒脆不堅或易於搖動或疎豁或突而不實凡不由蟲不由火而齒爲病者必腎氣之不足此則或由先天之稟虧或由後天之斲喪皆能致之是當以專補腎氣爲主
一齒有傷於外因者或以擊損或以跌撲或勉强咬嚼堅硬等物久之無不損齒此豈藥之可療知者自當愼也
一種齒法古有晨昏叩齒之說雖亦可行然而谷谷震動終非盡善之道余每因勞因酒亦嘗覺齒有浮突之意則但輕輕咬實務令漸咬漸齊或一二次或日行二三次而根自固矣又凡於小解時必先咬定牙根而後解則腎氣亦賴以攝非但固精亦能堅齒故余年逾古稀而齒無一損亦大得此二方之力
一金丹全書云今人漱齒每以早晨是倒置也凡一日飮食之毒積於齒縫當於夜晩刷洗則垢穢盡去齒自不壞故云晨漱不如夜漱此善於養齒者今觀智者每於飯後必漱則齒至老堅白不壞斯存養之功可見矣
論治共六條
一陽明熱壅牙痛宜淸胃散淸胃飮之類主之若火之甚者宜抽薪飮太淸飮之類主之皆所以淸其源也若腎陰本虛胃火復盛上實下虛而爲熱渴腫痛者玉女煎爲最妙
一牙痛外傅之藥惟辛溫可以散熱宜細辛煎丁香散薑黃散赴筵散之類主之然惟二辛煎三香散爲尤妙
一蟲牙蛀空疼痛宜瑞竹堂方韭子湯巴豆丸藜蘆散皆可擇而用之
一牙縫出血不止無非胃火所致宜以前淸胃等藥主之亦有陰虛於下格陽於上則六脈微細全非實熱火證牙縫之血大出不能止而手足厥冷者速宜以鎭陰煎主之若誤用寒凉必致不救
一腎虛牙齒不固或搖動或脆弱浮突者雖宜以補腎爲主然亦當辨其寒熱凡左歸丸六味丸可壯腎中之陰右歸丸八味丸可補腎中之陽須通加骨碎補丸服尤妙若齒牙浮動脫落或牙縫出血而口不臭亦無痛者總屬陰中之陽虛宜安腎丸之類主之
一走馬牙疳牙床腐爛齒牙脫落謂之走馬者言其急也此蓋熱毒蘊蓄而然凡病此者大爲凶候初見此症速宜內瀉陽明之火兼以綠豆飮常服之外用氷白散北棗丹之類傅之丹溪法曰用乾北棗燒存性同枯白礬爲末敷之神效
述古共二條
聖惠方云熱者怕冷水宜用牙硝薑黃雄黃荊芥等治之冷者怕熱湯宜用乾薑蓽撥等治之不怕冷熱乃風牙以猪牙皂角殭蠶蜂房草烏治之有孔者爲蟲牙宜雄黃石灰沙糖等治之用藥了皆以溫水漱之
薛立齋曰齒痛若因手足陽明經濕熱用東垣淸胃散若因風寒入腦腦痛齒亦痛用羌活附子湯若因思慮傷脾用歸脾湯若因鬱火所致用越鞠丸若因酒麵炙煿而發用淸胃散若因飮食傷脾用六君子湯若因勞傷元氣用補中益氣湯若因脾胃素弱用六君子當歸升麻若因腎經陰虛用六味丸若因腎經陽虛用八味丸若陰陽俱虛用十補丸若脾腎虛寒用安腎丸徐用誠先生云凡齒痛惡寒熱等症屬足手陽明經齒搖斷脫屬足少陰經齒蝕腫痛出血皆胃火所致也亦有諸經錯雜之邪與外因爲患者
附按
醫統云宋汪丞相之寵好食厚味一日熱大作齒間壅出有肉漸大脹滿口不能閉水漿不入一醫用生地黃汁一碗牙皂角數挺火上炙熱蘸汁令盡爲末敷壅肉上隨卽消縮不日而愈
鍼灸法
足內踝二尖治上牙痛灸之足三里治上齒痛灸四十九壯手三間治下齒痛灸七壯列缺灸七壯永不發合谷齒齲灸之內庭下牙痛鍼灸皆可陽谷治上牙痛在手外踝骨尖左灸右右灸左十一壯屢驗神效太淵治風牙肩髃七壯隨左右灸之耳垂下盡骨上穴灸三壯痛卽止如神
一法治一切牙痛以草量手中指至掌後橫紋止將草折作四分去三留一於橫紋後量臂中隨痛左右灸三壯卽愈
一經驗法於耳前鬢髮尖內有動脈處隨痛左右用小艾炷灸五七壯神效亦不必貼膏藥如再發再灸卽可斷根
齒牙論列方
淸胃飮寒陣
淸胃散寒陣
補中益氣湯補陣
抽薪飮新方寒陣
氷玉散新方因陣
羌活附子湯散陣
太淸飮新方寒陣
三仙散因陣
六君子湯補陣
綠豆飮新方寒陣
藜蘆散因陣
瑞竹堂方因陣
歸脾湯補陣
三香散新方因陣
韭子湯因陣
麝礬散因陣
六味丸補陣
玉女煎新方寒陣
丁香散因陣
八味丸補陣
鎭陰煎新方熱陣
薑黃散因陣
左歸丸新方補陣
細辛煎因陣
赴筵散因陣
右歸丸新方補陣
二辛煎新方因陣
越鞠丸和陣
十補丸熱陣
北棗丹因陣
巴豆丸因陣
安腎丸因陣
論外備用方
良方蘆薈丸寒陣疳蟲
齒牙諸方因陣~
景岳全書卷之二十九必集雜證謨
遺精
經義
上古天眞論曰上古有眞人者提挈天地把握陰陽呼吸精氣獨立守神肌肉若一故能壽敝天地無有終時中古有至人者淳德全道和於陰陽調於四時去世離俗積精全神游行天地之間視聽八達之外此蓋益其壽命而强者也亦歸於眞人其次有聖人者處天地之和從八風之理適嗜慾於世俗之間無恚嗔之心行不欲離於世擧不欲觀於俗外不勞形於事內無思想之患以恬愉爲務以自得爲功形體不敝精神不散亦可以百數今時之人不然也以酒爲漿以妄爲常醉以入房以欲竭其精以耗散其眞不知持滿不時御神務快其心逆於生樂起居無節故半百而衰也夫上古聖人之敎下也皆謂之虛邪賊風避之有時恬憺虛無眞氣從之精神內守病安從來腎者主水受五臟六腑之精而藏之故五臟盛乃能寫
生氣通天論曰蒼天之氣淸淨則志意治順之則陽氣固雖有賊邪弗能害也此因時之序故聖人傳精神服天氣而通神明失之則內閉九竅外壅肌肉衛氣解散此謂自傷氣之削也陰者藏精而起亟也陽者衛外而爲固也凡陰陽之要陽密乃固兩者不和若春無秋若冬無夏因而和之是謂聖度故陽强不能密陰氣乃絶陰平陽秘精神乃治陰陽離決精氣乃絶陰之所生本在五味陰之五宮傷在五味味過於辛筋骨沮弛精神乃央
金匱眞言論曰夫精者身之本也故藏於精者春不病溫
本神篇曰天之在我者德也地之在我者氣也德流氣薄而生者也故生之來謂之精兩精相搏謂之神隨神往來謂之魂幷精而出入者謂之魄是故怵惕思慮者則傷神神傷則恐懼流淫而不止恐懼而不解則傷精精傷則骨痠痿厥精時自下是故五臟主藏精者也不可傷傷則失守而陰虛陰虛則無氣無氣則死矣
本臟篇曰人之血氣精神者所以奉生而周於性命者也志意者所以御精神收魂魄適寒溫和喜怒者也志意和則精神專直魂魄不散悔怒不起五臟不受邪矣
經脈篇曰人始生先成精精成而腦髓生
邪客篇曰心者五臟六腑之大主也精神之所舍也其臟堅固邪弗能容也容之則心傷心傷則神去神去則死矣
平人絶穀篇曰血脈和則精神乃居故神者水穀之精氣也
調經本神等論曰心藏神肺藏氣肝藏血脾藏肉腎藏精而成此形志意通內連骨髓而成身形五臟
六節臟象論曰心者生之本神之變也腎者主蟄封藏之本精之處也
痿論曰肺主身之皮毛心主身之血脈肝主身之筋膜脾主身之肌肉腎主身之骨髓
衛氣篇曰五臟者所以藏精神魂魄者也六腑者所以受水穀而行化物者也其氣內干五臟而外絡肢節其浮氣之不循經者爲衛氣其精氣之行於經者爲營氣陰陽相隨外內相貫如環之無端
疎五過論曰嘗貴後賤雖不中邪病從內生名曰脫營嘗富後貧名曰失精五氣流連病有所幷暴樂暴苦始樂後苦皆傷精神精氣竭絶形體毁沮故貴脫勢雖不中邪精神內傷身必敗亡
論證共三條
夢遺精滑總皆失精之病雖其症有不同而所致之本則一蓋遺精之始無不病由乎心正以心爲君火腎爲相火心有所動腎必應之故凡以少年多慾之人或心有妄思或外有妄遇以致君火搖於上相火熾於下則水不能藏而精隨以泄初泄者不以爲意至再至三漸至不已及其久而精道滑則隨觸皆遺欲遏不能矣斯時也精竭則陰虛陰虛則無氣以致爲勞爲損去死不遠可無畏乎蓋精之藏制雖在腎而精之主宰則在心故精之蓄泄無非聽命於心凡少年初省人事精道未實者苟知惜命先須惜精苟欲惜精先宜淨心但見伶俐乖巧之人多有此病而田野愚魯之夫多無此病其故何也亦總由心之動靜而已此少年未病之前所當知也及其旣病而求治則尤當以持心爲先然後隨症調理自無不愈使不知求本之道全恃藥餌而欲望成功者蓋亦幾希矣
遺精之症有九凡有所注戀而夢者此精爲神動也其因在心有慾事不遂而夢者此精失其位也其因在腎有値勞倦卽遺者此筋力有不勝肝脾之氣弱也有因用心思索過度輒遺者此中氣有不足心脾之虛陷也有因濕熱下流或相火妄動而遺者此脾腎之火不淸也有無故滑而不禁者此下元之虛肺腎之不固也有素稟不足而精易滑者此先天元氣之單薄也有久服冷利等劑以致元陽失守而滑泄者此誤藥之所致也有壯年氣盛久節房慾而遺者此滿而溢者也凡此之類是皆遺精之病然心主神肺主氣脾主濕肝主疎泄腎主閉藏則凡此諸病五臟皆有所主故治此者亦當各求所因也至若盛滿而溢者則去者自去生者自生勢出自然固無足爲意也
一因夢而出精者謂之夢遺不因夢而精自出者謂之滑精夢遺者有情有火有虛有溢有因情動而夢者有因精動而夢者情動者當淸其心精動者當固其腎滑精者無非腎氣不守而然若暴滑而兼痛者則當從赤白濁門論治
論治共八條
一精道滑而常夢常遺者此必始於慾念成於不謹積漸日深以致腎氣不固而然惟苓朮兎絲丸爲最佳其次則小兎絲子丸金鎖思仙丹之類皆可擇用
一君火不淸神搖於上則精遺於下火甚者宜先以二陰煎之類淸火火不甚者宜先以柏子養心丸天王補心丹或人蔘丸遠志丸之類收養心氣然後用苓朮兎絲丸之類固之
一相火易動肝腎多熱而易於疎泄者宜經驗猪肚丸爲最或固精丸之類主之然須察其火之微甚宜淸者亦當先淸其火
一凡思慮勞倦每觸卽遺者但當培補心脾勿得誤爲淸利惟壽脾煎或歸脾湯減去木香或用秘元煎主之皆其宜也其有氣分稍滯不堪芪朮者宜兎絲煎主之或以人蔘湯呑苓朮兎絲丸亦妙
一先天素稟不足元陽不固每多遺滑者當以命門元氣爲主如左歸右歸六味八味等丸或五福飮固陰煎兎絲煎之類隨宜用之或經驗秘眞丹亦可酌用
一濕熱下流火伏陰中而遺者宜四苓散或大小分淸飮之類主之
一過服寒凉冷利等藥以致陽氣不固精道滑而遺泄不止者速當溫補脾腎宜五君子煎壽脾煎或右歸丸八味地黃丸家韭子丸之類主之
一治遺精之法凡心火盛者當淸心降火相火盛者當壯水滋陰氣陷者當升擧滑泄者當固澁濕熱相承者當分利虛寒冷利者當溫補下元元陽不足精氣兩虛者當專培根本今人之治遺泄動以黃柏知母爲君或專用固本丸坎離丸之類不知苦寒之性極能沈降瀉水腎虛者尤非所宜腎有補而無瀉此輩亦何裨於腎而凡用治於非火滑泄者適足爲腎之害耳
述古五條
丹溪曰夢遺精滑專主乎熱熱則流通宜滋陰降火勞神思者安神養心久而虛脫者須兼補藥及收澁之藥無有不愈
薛立齋曰按前症若腎氣不足用益志湯金鎖正元丹肝腎虛熱者用六味丸加味逍遙散脾虛熱者用六味丸補中益氣湯凡此悉屬不足之證宜用十全大補湯或用萆薢分淸飮送八味丸又曰按前症屬足三陰虧損所致若肝腎虛熱者用四物加柴胡山梔山茱萸山藥脾胃氣虛者用補中益氣加山茱萸山藥思慮傷脾者兼用歸脾湯加山茱萸山藥肝腎虧損者六味丸眞陽虛敗者八味丸心腎不交用萆薢分淸飮心氣虛熱者淸心蓮子飮
樓全善綱目云一壯年夢遺白濁與澁精藥益甚知其鬱滯改用導赤散大劑服之遺濁皆止又一中年夢遺與澁藥勿效改與神芎丸下之下後與猪苓丸遂愈
徐東皐云夢遺因心經有火神思不寧所以夢與人交而精泄治當用淸心安神溫膽等劑加黃連生地人蔘遠志茯神棗仁羚羊角之類有自遺者乃氣血虛而下脫有因熱而流通者當分虛實須用八物湯加龍骨牡蠣樗根皮之類有小便後精出不可禁者或不小便而自出者或莖中出而癢痛常如欲小便者幷宜先服辰砂妙香散或威喜丸或分淸飮別以綿裹龍骨同煎或加五倍子牡蠣白茯苓五味子之屬煎服
王宇泰曰凡病精泄不禁自汗頭眩虛極或寒或熱用補澁之藥不效其脈浮軟而散蓋非虛也亦非房室過度此無他心有所睹因有所慕意有所樂慾想方興不遂所欲而致斯疾旣以藥補且固不效將何以治之緣心有愛則神不歸意有想則志不寧當先和營衛營衛和則心安次調其脾脾氣和則志舍定心腎交媾精神內守其病自愈其法用人蔘三錢當歸一錢洗焙爲末作三服糯米飮調下服畢自汗出而寒熱退若頭眩未除用川芎三錢人蔘一錢焙爲末作三服沸湯調下頭眩瘥而精不禁者用芍藥半兩丁香三錢木香三錢剉散每服用生薑五片棗二枚以水同煎空心服卽心安神定精固神悅
遺精論列方
小兎絲子丸固陣
家韭子丸固陣
五君子煎新方熱陣
人蔘丸補陣
歸脾湯補陣
大分淸飮新方寒陣
兎絲煎新方固陣
壽脾煎新方熱陣
小分淸飮新方和陣
遠志丸補陣
固精丸固陣
苓朮兎絲丸新方固陣
秘元煎新方固陣
秘眞丹固陣
金鎖思仙丹固陣
固陰煎新方固陣
二陰煎新方補陣
金鎖正元丹固陣
左歸丸新方補陣
右歸丸新方補陣
補中益氣湯補陣
五福飮新方補陣
八珍湯補陣
十全大補湯補陣
六味丸補陣
八味丸補陣
天王補心丹補陣
益志湯熱陣
經驗猪肚丸固陣
逍遙散補陣
四物湯補陣
辰砂妙香散固陣
安神丸寒陣
溫膽湯和陣
栢子養心丸補陣
威喜丸固陣
導赤散寒陣
淸心蓮子飮寒陣
猪苓丸固陣
四苓散和陣
萆薢分淸飮熱陣
神芎丸攻陣
論外備用方
還少丹補陣
心腎丸補陣
枸杞子丸補陣
金櫻膏補陣
安腎丸熱陣精寒不禁
小安腎丸熱陣陰虛夢遺
玉鎖丹固陣不禁
金鎖丹固陣
金鎖匙丹固陣鬼交夢遺
固眞散固陣煖下元
三仙丸固陣遺滑
金櫻丸固陣
固眞丸固陣久滑
九龍丸固陣
水陸二仙丹固陣
韭子丸固陣虛寒漏精
茯兎丸固陣思慮傷精
王荊公妙香散固陣安神固精
淋濁
經義
至眞要大論曰諸轉反戾水液渾濁皆屬於熱太陽之勝陰中乃瘍隱曲不利互引陰股
痿論曰思想無窮所願不得意淫於外入戾太甚宗筋弛縱發爲筋痿及爲白淫
口問篇曰中氣不足溲便爲之變
五癃津液別篇曰陰陽不和則使液溢而下流於陰髓液皆減而下下過度則虛虛故腰背痛而脛痠
氣厥論曰胞移熱於膀胱則癃溺血
評熱病論曰小便黃者少腹中有熱也
玉機眞藏論曰冬脈不及則令人少腹滿小便變
經脈別論曰飮入於胃遊溢精氣上輸於脾脾氣散精上歸於肺通調水道下輸膀胱水精四布五經幷行合於四時五臟陰陽揆度以爲常也
論證共四條
便濁症有赤白之分有精溺之辨凡赤者多由於火白者寒熱俱有之由精而爲濁者其動在心腎由溺而爲濁者其病在膀胱肝脾
一赤濁之症有溺之赤色者有帶血而赤者若見鮮血則當從血症門溺血條下治之若溺之黃赤者此固多有火證然必赤而痛澁及別有火脈火症方可以火證赤濁論治若或以勞倦過傷或以久病或以酒色耗傷眞陰或以素服淸凉等藥愈服愈赤愈見短少而且無痛澁等症者此係水虧液涸全非赤濁之比經曰中氣不足溲便爲之變卽此類也但當溫補下元使之氣化水必自淸切不可因小便黃赤一槪皆從火治
一白濁症有濁在溺者其色白如泔漿凡肥甘酒醴辛熱炙煿之物用之過當皆能致濁此濕熱之由內生者也又有炎熱濕蒸主客時令之氣侵及臟腑者亦能致濁此濕熱之由外入者也然自外而入者少自內而生者多總之必有熱症熱脈方是火證淸去其火則濁無不愈矣有濁在精者必由相火妄動淫慾逆精以致精離其位不能閉藏則源流相繼淫溢而下移熱膀胱則溺孔澁痛淸濁幷至此皆白濁之因熱證也及其久也則有脾氣下陷土不制濕而水道不淸者有相火已殺心腎不交精滑不固而遺濁不止者此皆白濁之無熱證也有熱者當辨心腎而淸之無熱者當求脾腎而固之擧之治濁之法無出此矣
淋之爲病小便痛澁滴瀝欲去不去欲止不止者是也是亦便濁之類而實濁之甚者但濁出於暫而久而不已則爲淋症其症則或有流如膏液者或出如砂石而痛不可當者或有如筋條者或時爲溺血血條者此淋之與濁誠有不同故嚴氏有五淋之辨曰氣石血膏勞也氣淋爲病小便澁常有餘瀝石淋莖中痛溺如砂石不得卒出膏淋溺如膏出勞淋勞倦卽發痛引氣衝血淋遇熱卽發甚則溺血候其鼻頭色黃者小便難也大抵此症多由心腎不交積蘊熱毒或酒後房勞服食燥熱七情鬱結所致此嚴氏之說固已盡之然淋之初病則無不由乎熱劇無容辨矣但有久服寒凉而不愈者又有淋久不止及痛澁皆去而膏液不已淋如白濁者此惟中氣下陷及命門不固之證也故必以脈以症而察其爲寒爲熱爲虛庶乎治不致誤
論治共六條
一熱蓄膀胱溺赤熱甚而或痛或澁者必當專去其火宜先用抽薪飮大分淸飮七正散之類主之若小水不利而煩熱難解者惟綠豆飮爲最妙若兼大便燥結者宜八正散主之若微熱不甚或熱勢稍退者宜加減一陰煎或導赤散火府丹淸心蓮子飮之類主之若小水不利者宜淸肺飮子主之
一溺白症凡如泔如漿者亦多屬膀胱水道之熱宜導赤散徙薪飮之類以淸之若無內熱而溺白者多由飮食濕滯宜小分淸飮或苓朮二陳煎減去乾薑以燥之利之大都濕在腸胃或在膀胱者宜二陳湯或半夏丸或固元丹之類皆可擇用若胞氣不固而液濁不淸者此亦敗精之屬也宜秘元煎或水陸二仙丹以固之
一濁在精分者必因相火妄動或逆精而然以致精溺幷至若兼澁痛之甚者亦宜抽薪飮大分淸飮之類先去其火然後再安精氣及其稍久痛澁俱去而惟精濁不止者當用寧心固腎等劑宜秘元煎兎絲煎或人蔘丸定志丸心虛白濁歌之類主之
一命門虛寒陽氣不固則精濁時見而久不能愈者但當培補命門宜右歸丸益志湯石刻安腎丸八味地黃丸之類主之若虛本不甚而胞氣微寒不攝者宜萆薢分淸飮主之
一治淋之法大都與治濁相同凡熱者宜淸澁者宜利下陷者宜升提虛者宜補陽氣不固者宜溫補命門但當以前法通用無他技也
一血淋症若在男子則凡便血不痛者卽爲溺血血來而痛者卽曰血淋然無非逆血症耳治法具詳血證門惟婦人之血淋則多由衝任經脈之病大與男子者不同婦人門別有正條
述古共六條
河間曰小便渾濁皆屬於熱如夏月天氣熱則水液渾濁冬月天氣寒則水淸潔水體淸而火體濁故也如淸水火煎自濁
東垣曰淋症當分在氣在血而治之以渴與不渴爲辨如渴而小便不利熱在上焦氣分肺金主之宜用淡滲之藥以茯苓澤瀉琥珀燈心通草車前瞿麥扁蓄之類而淸肺金之氣瀉其火以滋水之上源也不渴而小便不利者熱在下焦血分腎與膀胱主之宜用氣味俱陰之藥如知母黃柏滋腎丸是也除其熱泄其閉塞以滋膀胱腎水之下元也
丹溪曰淋雖有五皆屬於熱治宜解熱利水以山梔子之類不可發汗汗之必便血=@又曰濁主濕熱有痰有虛赤屬血白屬氣大率皆是濕痰流注宜燥中宮之濕用二陳加蒼朮白朮燥去其濕去熱宜黃柏靑黛滑石山梔痰盛者以二陳加南星蛤粉神麯糊丸靑黛爲衣虛勞者不宜峻用寒凉當用補陰滋腎氣=虛勞用補陰藥大槪不宜熱藥@胃弱者兼用人蔘以柴胡升麻升其胃中之氣附錄云人之五臟六腑俱各有精然腎爲藏精之府而聽命乎心貴乎水火升降精氣內持若調攝失宜思慮不節嗜慾過度水火不交精元失守由是而爲赤白濁之患赤濁是心虛有熱因思慮得之白濁腎虛有寒過於淫慾而得之其狀漩白如油光彩不定漩脚澄下凝如膏糊治法赤者當淸心調氣白者溫補下元又須淸上使水火旣濟陰陽葉和精氣自固矣
薛立齋曰按前症脾肺虛熱者用補中益氣湯送六味丸肺腎虛熱者用黃芩淸肺飮送六味丸肝腎虛熱者用加味逍遙散送六味丸勞傷心腎者淸心蓮子飮鬱結傷脾者歸脾湯若鬱怒傷肝脾者加味逍遙散若心腎虛弱者小溫金散若思慮傷心腎者茯兎丸夢遺精滑赤白二濁治法當互參用之
徐東皐曰淋症初作者主於實熱當利之八正散之屬是也旣利之而不愈久久而氣下陷者虛也宜升其氣氣升而水自下升而不愈必用吐法吐之而氣自升也痰多者用二陳湯先服後吐痰氣閉塞者用二陳湯加木通香附探吐
趙氏曰肝主小便若肝經血虛用四物山梔若小便澁滯或莖中作痛屬肝經濕熱用龍膽瀉肝湯若小便頻數或勞而益甚屬脾氣虛弱用補中益氣湯加山藥五味若小便無度或淋瀝不禁乃陰挺痿痺也用六味地黃丸若小便澁滯或補而益甚乃膀胱結熱也用五淋散若脾肺燥熱不能化生者黃芩淸肺湯膀胱陰虛陽無所生者滋腎丸膀胱陽虛陰無所化者六味丸若陰痿思色精不出莖道澁痛如淋用加減八味丸料加車前牛膝若老人精竭復耗大小便牽痛如淋亦用前法溫之如不應急加附子多有生者
淋濁論列方
大分淸飮新方寒陣
小分淸飮新方和陣
小溫金散固陣
抽薪飮新方寒陣
徙薪飮新方寒陣
加減一陰煎新方固陣
七正散寒陣
八正散寒陣
淸心蓮子飮寒陣
導赤散寒陣
火府丹寒陣
苓朮二陳煎新方和陣
綠豆飮新方寒陣
五淋散寒陣
水陸二仙丹固陣
四物湯補陣
淸肺飮子和陣
萆薢分淸飮熱陣
二陳湯和陣
滋腎丸寒陣
心虛白濁歌補陣
六味丸補陣
八味丸補陣
黃芩淸肺飮寒陣
右歸丸新方補陣
半夏丸和陣
補中益氣湯補陣
歸脾湯補陣
益志湯熱陣
加減八味丸補陣
人蔘丸補陣
兎絲煎新方固陣
加味逍遙散補陣
定志丸補陣
茯兎丸固陣
石刻安腎丸熱陣
秘元煎新方固陣
固元丹固陣
龍膽瀉肝湯寒陣
論外備用方
還少丹補陣
金櫻膏補陣虛帶濁
人蔘固本丸補陣
琥珀散和陣氣虛淋獨
地髓湯和陣淋痛
海金砂散寒陣膏淋
五淋散寒陣熱淋
牛膝湯寒陣砂淋
直指黃芩湯寒陣心肺熱
秘眞丹固陣
五子丸固陣濁
蓮子六一散固陣赤濁
銷精丸固陣帶濁
威喜丸固陣
家韭子丸固陣陽虛久濁
固精丸固陣虛滑帶濁
遺溺
經義
宣明五氣篇曰膀胱不利爲癃不約爲遺溺
五癃津液別篇曰天寒則腠理閉氣濕不行水下留於膀胱則爲溺與氣陰陽不和則使液溢而下流於陰髓液皆減而下下過度則虛虛故腰背痛而脛痠
骨空論曰督脈爲病癃痔遺溺
經脈篇曰肝所生病者遺溺閉癃
痺論曰淫氣遺溺痺聚在腎
氣厥論曰心移寒於肺肺消肺消者飮一瘦二死不治
脈要精微論曰倉稟不藏者是門戶不要也水泉不止者是膀胱不藏也得守者生失守者死
本輸篇曰三焦者足少陰太陽之所將實則閉癃虛則遺溺
論證共二條
遺溺一症有自遺者以睡中而遺失也有不禁者以氣門不固而頻數不能禁也又有氣脫於上則下焦不約而遺失不覺者此虛極之候也總之三者皆屬虛證但有輕重之辨耳若夢中自遺者惟幼稚多有之俟其氣壯而固或少加調理可愈無足疑也惟是水泉不止膀胱不藏者必以氣虛而然蓋氣爲水母水不能蓄以氣不能固也此失守之兆大非所宜甚至氣脫而遺無所知覺則尤其甚者也此惟非風症及年衰氣弱之人或大病之後多有之仲景曰下焦竭則遺溺失禁此之謂也
一古方書論小便不禁者有屬熱屬虛之辨不知不禁之謂乃以小水太利者爲言皆屬虛寒何有熱證若因熱而小水頻數其症則淋瀝點滴不能禁止而小水必不利且或多痛澁方是熱證若然則自有淋濁門正治之法蓋此非遺失之謂也倘以虛寒誤認爲熱而妄投瀉火之藥無不殆矣
論治共六條
凡治小便不禁者古方多用固澁此固宜然然固澁之劑不過固其門戶此亦治標之意而非塞源之道也蓋小水雖利於腎而腎上連肺若肺氣無權則腎水終不能攝故治水者必須治氣治腎者必須治肺宜以蔘芪歸朮桂附乾薑之屬爲之主然後相機加以固澁之劑爲之佐庶得治本之道而源流如度否則徒障狂瀾終無益也余制有鞏隄丸方治無論心脾肺腎之屬皆宜以此爲主治
一脾肺氣虛不能約束水道而病爲不禁者此其咎在中上二焦宜補中益氣湯理中湯溫胃飮歸脾湯或四味回陽飮之類加固澁等劑主之如不見效當責之腎
一肝腎陽氣虧敗則膀胱不藏而水泉不止此其咎在命門宜右歸飮大補元煎六味回陽飮甚者以四維散之類主之或加固澁爲佐亦可或用集要四神丸或八味地黃丸去澤瀉亦可用
一凡睡中遺溺者此必下元虛寒所以不固宜大兎絲子丸家韭子丸五子丸縮泉丸之類主之其有小兒從幼不加檢束而縱肆常遺者此慣而無憚志意之病也當責其神非藥所及或因縱以致不固者亦當治之如前宜用猪羊溲脬炙脆煎湯送下前藥更妙
一凡因恐懼輒遺者此心氣不足下連肝腎而然宜大補元煎歸脾湯五君子煎之類主之
一古方壯陽固澁等劑如茴香益智丸二氣丹固脬丸秘元丹牡蠣丸濟生兎絲子丸固眞散皆可隨宜擇用
述古
薛立齋曰經云膀胱不約爲遺溺小便不禁常常出而不覺也人之漩溺賴心腎二氣之所傳送蓋心與小腸爲表裏腎與膀胱爲表裏若心腎氣虧傳送失度故有此症治宜溫煖下元淸心寡慾又有産育不順致傷膀胱若內虛寒者秘元丹韭子丸之類若內虛濕熱者六味地黃丸或加五味杜仲補骨脂年老者八味丸産育收生不謹損破尿胞者蔘朮補胞湯加猪羊胞煎之竊謂肝主小便若肝經血虛用四物山梔若小便澁滯或莖中作痛屬肝經濕熱用龍膽瀉肝湯若小便頻數或勞而益甚屬脾氣虛弱用補中益氣湯加山藥五味子若小便無度或淋瀝不禁乃陰挺痿痺也用六味地黃丸若小便澁滯或補而益甚乃膀胱熱結也用五淋散其脾肺燥不能化生者黃芩淸肺飮膀胱陰虛陽無所生者滋腎丸膀胱陽虛陰無所化者六味丸若陰痿思色精不出莖道澁痛如淋用加減八味丸料加車前牛膝若老人精竭復耗大小便牽痛如淋亦用前藥不應急加附子多有生者
遺溺論列方
理中湯熱陣
溫胃飮新方熱陣
四味回陽飮新方熱陣
右歸飮新方補陣
八味丸補陣
六味回陽飮新方熱陣
四維散新方熱陣
滋腎丸寒陣
補中益氣湯補陣
歸脾湯補陣
固脬丸固陣
大兎絲子丸固陣
二氣丹熱陣
五子丸固陣
濟生兎絲子丸固陣
縮泉丸固陣
五淋散寒陣
蔘朮補胞湯
秘元丹固陣
牡蠣丸固陣
茴香益智丸固陣
固眞散固陣
大補元煎新方補陣
加減八味丸補陣
家韭子丸固陣
五君子煎新方熱陣
黃芩淸肺飮寒陣
龍膽瀉肝湯寒陣
集要四神丸補陣
鞏隄丸新方固陣
論外備用方
朮附湯補陣虛寒
鹿茸丸補陣腎虛多溺
小安腎丸熱陣多溺
椒附丸熱陣小便頻
威喜丸固陣
局方安腎丸熱陣頻數
腎著湯熱陣腰冷多溺
猪苓丸固陣頻數
石刻安腎丸熱陣頻數
猪肚丸固陣小便頻數
四味肉蓯蓉丸固陣不禁
鎖精丸固陣
鷄內金散固陣氣虛遺
景岳全書卷之三十貫集雜證謨
血症
經義
決氣篇帝曰何謂血岐伯曰中焦受氣取汁變化而赤是謂血血脫者色白夭然不澤
痿論曰心主身之血脈
五臟生成篇曰諸血者皆屬於心人臥血歸於肝肝受血而能視足受血而能步掌受血而能握指受血而能攝臥出而風吹之血凝於膚者爲痺凝於脈者爲泣澁同凝於足者爲厥此三者血行而不得反其空故爲痺厥也
調經論曰肝藏血血有餘則怒不足則恐孫絡外溢則經有留血氣血以幷陰陽相傾氣亂於衛血逆於經氣血離居一實一虛血幷於陰氣幷於陽故爲驚狂血幷於陽氣幷於陰乃爲炅中血幷於上氣幷於下心煩惋善怒血幷於下氣幷於上亂而喜忘血氣者喜溫而惡寒寒則泣不能流溫則消而去之氣之所幷爲血虛血之所幷爲氣虛帝曰血幷爲虛氣幷爲虛是無實乎岐伯曰有者爲實無者爲虛故氣幷則無血血幷則無氣今血與氣相失故爲虛焉絡之與孫脈俱輸於經血與氣幷則爲實焉血之與氣幷走於上則爲大厥厥則暴死氣復反則生不反則死
平人絶穀篇曰血脈和則精神乃居
營衛生會篇帝曰夫血之與氣異名同類何謂也岐伯曰營衛者精氣也血者神氣也故血之與氣異名同類焉故奪血者無汗奪汗者無血故人有兩死而無兩生
百病始生篇曰卒然多食飮則腸滿起居不節用力過度則絡脈傷陽絡傷則血外溢血外溢則衄血陰絡傷則血內溢血內溢則後血
六元正紀大論曰不遠熱則熱至血溢血泄之病生矣
生氣通天論曰陽氣者大怒則形氣絶而血菀於上使人薄厥
擧痛論曰怒則氣逆甚則嘔血及飱泄故氣上矣
氣厥論曰脾移熱於肝則爲驚衄胞移熱於膀胱則癃溺血
刺志論曰脈實血實脈虛血虛此其常也反此者病脈盛血少此謂反也脈少血多此謂反也穀入多而氣少者得之有所脫血濕居下也脈小血多者飮中熱也脈大血少者脈有風氣水漿不入此之謂也
脈要精微論曰肺脈搏堅而長當病唾血肝脈若搏因血在脇下令人喘逆腎脈耎而散者當病少血
邪氣臟腑病形篇曰心脈微濇爲血溢肺脈微急爲肺寒熱怠惰咳唾血肺脈微滑爲上下出血濇甚爲嘔血肝脈大甚爲內癰善嘔衄脾脈微濇爲內㿉多下膿血腎脈微濇爲不月
示從容論曰血泄者脈急血無所行也
玉機眞藏論曰秋脈不及則令人喘呼吸少氣而咳上氣見血下聞病音
平人氣象論曰臂多靑脈曰脫血安臥脈盛謂之脫血
陰陽別論曰陰虛陽搏謂之崩
痿論曰悲哀太甚則胞絡絶胞絡絶則陽氣內動發則心下崩數溲血也
經脈篇曰腎足少陰也是動則病飢不欲食咳唾則有血喝喝而喘
脈解篇曰少陰所謂咳則有血者陽脈傷也陽氣未盛於上而脈滿滿則咳故血見於鼻也
厥論曰陽明厥逆喘咳身熱善驚衄嘔血
至眞要大論曰陽明司天咳不止而白血出者死
陰陽別論曰結陰者便血一升再結二升三結三升
五音五味篇曰婦人之生有餘於氣不足於血以其數脫血也夫人之常數太陽常多血少氣少陽常多氣少血陽明常多氣多血厥陰常多氣少血少陰常多血少氣太陰常多血少氣此天之常數也
評熱病論曰月事不來者胞脈閉也胞脈者屬心而絡於胞中今氣上迫肺心氣不得下通故月事不來也
宣明五氣篇曰鹹走血血病無多食鹹曰陽病發於血曰久視傷血
九鍼論曰苦走血病在血無食苦
五味論曰鹹走血多食之令人渴
至眞要大論曰凡太陽太陰少陽少陰可天在泉之年皆有見血等症又氣交變等論凡歲火太過及歲金太過不及之年亦有見血等症
論證共四條
萬物生成之道惟陰與陽非陽無以生生者神其化也非陰無以成成者立其形也人有陰陽卽爲血氣陽主氣故氣全則神王陰主血故血盛則形强人生所賴惟斯而已然人之初生必從精始精之與血若乎非類而丹家曰涕唾精津汗血液七般靈物總屬陰由此觀之則凡屬水類無非一六所化而血卽精之屬也但精藏於腎所蘊不多而血富於衝所至皆是蓋其源源而來生化於脾總統於心藏受於肝宣布於肺施泄於腎灌漑一身無所不及故凡爲七竅之靈爲四肢之用爲筋骨之和柔爲肌肉之豊盛以至滋臟腑安神魂潤顔色充營衛津液得以通行二陰得以調暢凡形質所在無非血之用也是以人有此形惟賴此血故血衰則形萎血敗則形壞而百骸表裏之屬凡血虧之處則必隨所在而各見其偏廢之病倘至血脫則形何以立氣何所歸亡陰亡陽其危一也然血化於氣而成於陰陽虛固不能生血所以血宜溫而不宜寒陽亢則最能傷陰所以血宜靜而不宜動此盈虛性用之機苟能察其精義而得養營之道又何血病之足慮哉
一血本陰精不宜動也而動則爲病血主營氣不宜損也而損則爲病蓋動者多由於火火盛則逼血妄行損者多由於氣氣傷則血無以存故有以七情而動火者有以七情而傷氣者有以勞倦色慾而動火者有以勞倦色慾而傷陰者或外邪不解而熱鬱於經或縱飮不節而火動於胃或中氣虛寒則不得收攝而注陷於下或陰盛格陽則火不歸原而泛溢於上是皆動血之因也故妄行於上則見於七竅流注於下則出乎二陰或壅瘀於經絡則發爲癰疽膿血或鬱結於腸臟則留爲血塊血癥或承風熱則爲斑爲疹或滯陰寒則爲痛爲痺此皆血病之症也若七情勞倦不知節潛消暗爍不知養生意本虧而耗傷弗覺則爲營氣之羸爲形體之敝此以眞陰不足亦無非血病也故凡治血者當察虛實是固然矣然實中有虛則於疼痛處有不宜攻擊者此似實非實也熱中有寒則於火證中有速宜溫補者此似熱非熱也夫正者正治誰不得而知之反者反治則吾未見有知之者矧反症甚多不可置之忽略也
一失血於口者有咽喉之異蓋上焦出納之門戶惟咽喉二竅而已咽爲胃之上竅故由於咽者必出於胃喉爲肺之上竅故由於喉者必出於肺然喉連於肺而實總五臟之淸道咽連於胃而實總六腑之濁道此其出於肺者人知病在五臟而不知出於胃者亦多由乎臟者也何也觀內經曰五臟者皆稟氣於胃胃者五臟之本也然則五臟之氣皆稟於胃而五臟之病獨不及於胃乎今見吐血之症古人云嘔血者出於胃而豈知其亦由乎臟也蓋凡胃火盛而大吐者此本家之病無待言也至若怒則氣逆甚則嘔血者亦必出於胃脘此氣逆在肝木邪承胃而然也又如慾火上炎甚則嘔血者亦出於胃晥此火發源泉陰邪承胃而然也由此觀之則凡五志之火皆能及胃而血出於咽者豈止胃家之病但咳而出者必出於喉出於喉者當察五臟嘔咯而出者必出於咽出於咽者則五臟六腑皆能及之且胃以水穀之海故爲多氣多血之腑而實爲衝任血海之源故凡血枯經閉者當求生血之源源在胃也而嘔血吐血者當求動血之源源在臟也於此不明濟者鮮矣
一凡失血等症身熱脈大者難治身凉脈靜者易治若喘咳急而上氣逆脈見弦緊細數有熱不得臥者死
論治共八條
凡治血症須知其要而血動之由惟火惟氣耳故察火者但察其有火無火察氣者但察其氣虛氣實知此四者而得其所以則治血之法無餘義矣詳列如下
一凡諸口鼻見血多由陽盛陰虛二火逼血而妄行諸竅也悉宜以一陰煎加淸降等劑爲主治蓋血隨氣上則有升無降故惟補陰抑陽則火淸氣降而血自靜矣此治陽盛動血之大法也
一火盛逼血妄行者或上或下必有火脈火症可據乃可以淸火爲先火淸而血自安矣宜芩連知檗玄參梔子童便犀角天花粉生地芍藥龍膽草之屬擇而用之如陽明火盛者須加石膏三焦熱極或閉結不通者須加大黃如熱壅於上火不能降者於淸火藥中須加澤瀉木通梔子之屬導之泄之則火可降血可淸也然火有虛實或宜兼補或宜兼淸所當酌也若以假火作眞火則害不旋踵矣
一氣逆於臟則血隨氣亂而錯經妄行然必有氣逆喘滿或胸脇痛脹或尺寸弦强等症此當以順氣爲先宜陳皮靑皮杏仁白芥子澤瀉之屬主之有火者宜梔子芍藥之類兼以平肝無火者宜香附烏藥乾薑鬱金之屬用行陰滯然此必氣實多逆者乃堪用此蓋氣順則血自寧也其或實中有虛不堪消耗者則或宜暫用或酌其佐使不可拘也
一凡火不盛氣不逆而血動不止者乃其元陰受損營氣失守病在根本而然經曰起居不節用力過度則絡脈傷陽絡傷則血外溢血外溢則吐衄陰絡傷則血內溢血內溢則後血此二言者最得損傷失血之源故凡治損傷無火無氣而血不止者最不宜妄用寒凉以伐生氣又不宜妄用辛燥以動陽氣蓋此二者大非眞陰虧損者所宜而治此之法但宜純甘至靜之品培之養之以完固損傷則營氣自將寧謐不待治血而自安矣且今人以勞傷而病者多屬此症若不救根本終必敗亡方列後條用宜詳酌
一吐血失血等症凡見喘滿咳嗽及左右腔膈間有隱隱脹痛者此病在肺也若胸膈膻中之間覺有牽痛如縷如絲或懊憹嘈雜雜有不可名狀者此病在心主包絡也若胸腹膨膨不知飢飽食飮無味多涎沫者此病在脾也若脇肋牽痛或躁擾喘急不寧往來寒熱者此病在肝也若氣短似喘聲瘂不出骨蒸盜汗咽乾喉痛動氣忡忡者此病在腎也若大嘔大吐煩渴頭痛大熱不得臥者此病在胃也於此而察其兼症則病有不止一臟者皆可參合以辨之也其於治法凡肺病者宜淸降不宜升浮心主病者宜養營不宜耗散脾病者宜溫中不宜酸寒肝病者或宜疎利或宜甘緩不宜秘滯腎病者宜壯水宜滋陰不宜香燥剋伐胃病者或宜大瀉或宜大補當察兼症虛實勿謂陽明證盡可攻也
一治血之藥凡爲君爲臣或宜專用或宜相兼病有淺深方有輕重其間參合之妙固由乎人而性用之殊當知其類故玆條列於下
血虛之治有主者宜熟地當歸枸杞鹿膠炙甘草之屬
血虛之治有佐者宜山藥山茱萸杜仲棗仁兎絲子五味子之屬
血有虛而微熱者宜凉補之以生地麥冬芍藥沙參牛膝鷄子淸阿膠之屬
血有因於氣虛者宜補其氣以人蔘黃芪白朮之屬
血有因於氣實者宜行之降之以靑皮陳皮枳殼烏藥沈香木香香附栝蔞杏仁前胡白芥子海石之屬
血有虛而滯者宜補之活之以當歸牛膝川芎熟地醇酒之屬
血有寒滯不化及火不歸原者宜溫之以肉桂附子乾薑薑汁之屬
血有亂動不寧者宜淸之和之以茜根山査丹皮丹參童便貝母竹瀝竹茹百合茅根側柏藕汁荷葉蒂柿霜桑寄生韭汁蘿蔔汁飛羅麵黑墨之屬
血有大熱者宜寒之瀉之以黃連黃芩黃柏知母玄參天花粉梔子石膏龍膽草苦參桑白皮香薷犀角靑黛童便塊花之屬
血有蓄而結者宜破之逐之以桃仁紅花蘇木玄胡三稜蓬朮五靈脂大黃芒硝之屬
血有陷者宜擧之以升麻柴胡川芎白芷之屬
血有燥者宜潤之以乳酪酥油蜂蜜天門冬柏子仁蓯蓉當歸百合胡桃肉之屬
血有滑者宜澁之止之以棕灰髮灰白芨人中白蒲黃松花百草霜百藥煎訶子五味子烏梅地楡文蛤川續斷椿白皮之屬
血有澁者宜利之以牛膝車前茯苓澤瀉木通瞿麥益母草滑石之屬
血有病於風濕者宜散之燥之以防風荊芥葛根秦艽蒼朮白朮半夏之屬
一治血之劑古人多以四物湯爲主然亦有宜與不宜者蓋補血行血無如當歸但當歸之性動而滑凡因火動血者忌之因火而嗽因濕而滑者皆忌之行血散血無如川芎然川芎之性升而散凡火載血上者忌之氣虛多汗火不歸原者皆忌之生血凉血無如生地斂血淸血無如芍藥然二物皆凉凡陽虛者非宜也脾弱者非宜也脈弱身凉多嘔便溏者皆非宜也故凡四物湯以治血者不可不察其宜否之性
吐血論治共十三條
以下凡諸見血者皆當於此類求其義
一吐血之病當知輕重凡偶有所傷而根本未搖者輕而易治但隨其所傷而宜淸則淸宜養則養隨藥可愈無足慮也惟積勞積損以致元氣大虛眞陰不守者乃爲危證此惟不愼其初所以致病於前倘病已及身而猶不知愼則未有能善其終者凡患此者非加意愼重而徒恃藥力以求免者難矣
一吐血咯血凡因勞損而氣虛脈靜或微弦無力旣非火證又非氣逆而血有妄行者此眞陰內損絡脈受傷而然惟用甘醇補陰培養脈絡使營氣漸固而血自安矣宜一陰煎左歸飮六味地黃湯小營煎之類酌宜用之若虛在氣分者宜五福飮或大補元煎爲最佳此等證候最忌寒凉亦忌行散皆非虛損所宜也
一吐血咯血凡兼口渴咽痛躁煩喜冷脈滑便實小水赤熱等症此水不濟火陰虛陽勝而然治當滋陰壯水微佐淸凉宜二陰煎四陰煎或加減一陰煎生地黃飮子天門冬丸之類察其臟氣隨宜用之若熱不甚者惟一陰煎左歸飮或六味地黃湯之類爲宜凡此證候大忌辛溫如芎歸芪朮杜仲破故紙香附砂仁薑桂之屬皆所當避
一吐血全由火盛而逼血上行者宜察火之微甚火微者宜局方犀角地黃湯或淸化飮主之火暴甚而根本無傷者宜抽薪飮徙薪飮或黃連解毒湯三黃丸之類主之若胃火熱甚而煩熱作渴頭痛脈滑氣壅而吐血不止者宜白虎湯或抽薪飮若胃火熾盛而兼陰虛水虧者宜玉女煎若陽明實熱之甚而兼便結腹脹氣壅不降者宜拔萃犀角地黃湯或凉膈散或桃仁承氣湯之類主之然此症不多見必審知的確乃可用之毋孟浪也凡屬火證皆宜童便
一飮酒過多而吐血者宜徙薪飮淸化飮或葛花解酲湯加黃連丹皮主之
一怒氣傷肝動肝火則火載血上動肝氣則氣逆血奔所以皆能嘔血凡肝火盛者必有煩熱脈症宜芍藥生地黃丹皮梔子澤瀉芩連之屬降其火而血自淸若肝氣逆者必有胸脇痛滿等症宜芍藥生地黃靑陳枳殼貝母澤瀉之屬行其氣而血自淸若火因氣逆者惟化肝煎爲宜其有病雖因怒而或逆氣已散者不得再加行散以傷眞氣或肝火已平勿得過用苦寒再損元陽且凡肝氣爲邪每多侮土故常致脾胃受傷及營血失守等症若察其無脹無火脈虛神困而血妄行者此其病傷在脾治當專理中氣宜五陰煎五福飮之類主之或兼火不生土則理中湯理陰煎之屬皆不可少勿謂始因怒氣而專意伐肝也
一憂思過度損傷心脾以致吐血咯血者其病多非火證或常見氣短氣怯形色憔悴或胸懷鬱然食飮無味或腹雖覺飢而不欲食或神魂驚困而臥不安是皆中氣虧損不能收攝所致速宜救本不得治標惟五福飮五陰煎之類爲宜其或氣陷而稍滯者宜歸脾湯若陽分不足者宜理中湯或理陰煎之類主之若素多勞倦思慮或善嘔吐或善泄瀉而忽致吐血下血者此脾虛不能攝血非火證也宜六味回陽飮大加白朮主之切不可用淸寒等藥
暑毒傷人多令人吐衄失血蓋暑氣通心火毒刑肺也然暑旣傷心熱又傷氣其人必脈虛氣怯體倦息微若但知爲熱而過用寒凉則氣必愈傷害斯甚矣此惟生脈散人蔘湯之屬爲宜若氣虛之甚者當以人蔘黃芪幷加用之若火甚而熱渴煩悶者宜人蔘白虎湯或竹葉石膏湯若氣不甚虛者宜局方犀角地黃湯或枇杷葉散
一格陽失血之症多因色慾勞傷過度以致眞陽失守於陰分則無根虛火浮泛於上多見上熱下寒或頭紅面赤或喘促躁煩而大吐大衄失血不止但其六脈細微四肢厥逆或小水淸利大便不實者此格陽虛火證也速宜引火歸原用鎭陰煎或八味地黃湯之類則火自降而血自安矣若用寒凉陽絶則死
一所吐之血色黑而黯必停積失位之血非由火逼而動也或面白息微脈見緩弱身體淸凉者此必脾腎氣虛不能攝血而然皆非火證若用凉血之劑必致殆矣三因方云理中湯能止傷胃吐血以其溫中大能分理陰陽安和胃氣故當用也若察其虛在陰分則又惟理陰煎爲最宜
一暴吐暴衄失血如湧多致血脫氣亦脫危在頃刻者此其內傷敗劇而然當此之際速宜以氣爲主蓋有形之血不能卽生無形之氣所當急固但使氣不盡脫則命猶可保血漸可生宜急用人蔘一二兩爲細末加飛羅麵一錢許或溫水或井花冷水隨其所好調如稀糊徐徐服之或濃煎獨蔘湯徐服亦可此正血脫益氣陽生陰長之大法也
一凡血逆上焦紫黑成塊或痛或悶結聚不散者惟宜行散或吐出方好大都治血之法多忌辛散恐其能動血也惟此留滯之血則不妨用之如四物湯加香附肉桂蘇木紅花之屬無不可也或服韭汁亦善行瘀血若火鬱不散致血有留滯者惟於四物湯加炒山梔大能淸胃脘之血
一吐血不能止者惟飮童便最效或搗側柏葉以童便二分酒一分和而溫飮之大能止血
吐血下血新按
倪孝廉者年逾四旬素以燈窓思慮之勞傷及脾氣時有嘔吐之症過勞卽發余常以理陰煎溫胃飮之屬隨飮卽愈一日於暑末時因連日交際致勞心脾遂上爲吐血下爲泄血俱大如手片或紫或紅其多可畏急以延余而余適他往復延一時名者云此因勞而火起心脾兼以暑令正王而二火相濟所以致此乃與犀角地黃童便知母之屬藥及兩劑其吐愈甚脈益緊數困憊垂危彼醫云此其脈症俱逆原無生理不可爲也其子皇懼復至懇余因往視之則形勢俱劇第以素契不可辭乃用人蔘熟地乾薑甘草四味大劑與之初服毫不爲動次服覺嘔惡稍止而脈中微有生意及復加附子炮薑各二錢人蔘熟地各一兩白朮四錢炙甘草一錢茯苓二錢黃昏與服竟得大睡直至四鼓復進之而嘔止血亦止遂大加溫補調理旬日而復健如故余初用此藥適一同道者在見之驚駭莫測其謂及其旣愈乃始心服曰向使不有公在必爲童便犀角黃連知母之所斃而人仍歸譽於前醫曰彼原說脈症俱逆本不可治終是識高見到人莫及也嗟嗟夫童便最能動嘔犀角知連最能敗脾時當二火而症非二火此人此症以勞倦傷脾而脾胃陽虛氣有不攝所以動血再用寒凉脾必敗而死矣倘以此殺人而反以此得譽天下不明之事類多如此亦何從而辨白哉此後有史姓等數人皆同此症予悉用六味回陽飮活之此實至理而人以爲異故幷紀焉
吐血附按
薛立齋治星士張東谷談命時出中庭吐血一二口云久有此症遇勞卽發余意此勞傷肺氣其血必敗視之果然與補中益氣加麥冬五味山藥熟地茯神遠志服之而愈翌早請見云服四物黃連山梔之屬而倦更甚得公一匕吐血頓止精神如故何也曰脾統血肺主氣此勞傷脾肺致血妄行故用前藥健脾肺之氣而噓血歸原耳
吐血述古共三條
褚氏遺書曰喉有竅咳血殺人腸有竅便血殺人便血猶可治咳血不可醫飮溲溺者百不一死服寒凉者百不一生血雖陰類運之者其和陽乎
愚謂褚氏和陽之說眞玄理之法言必不可不知也若溲溺之用則但於邪熱上炎者藉以降火是誠善矣其若傷在脾胃或陽虛陰勝等證則大非所宜勿謂百不一死可槪用也
楊仁齋曰血遇熱則宣流故止血多用凉藥然亦有氣虛挾寒陰陽不相爲守營氣虛散血亦錯行所謂陽虛陰必走耳外必有寒冷之狀法當溫中使血自歸於經絡可用理中湯加南木香或甘草乾薑湯其效甚著又有飮食傷胃胃虛不能傳化其氣上逆亦能吐衄宜木香理中湯甘草乾薑湯通用
徐東皐論王節齋曰凡酒色過度損傷肺腎眞陰咳嗽吐痰吐衄咳咯血等症誤服蔘芪等甘溫之藥則病日增世人不識往往服之致不救者多矣噫此一隅之說非天下之通論甫論節齋議論多長而獨短於此何則凡諸失血症因火盛妄行而不宜於甘溫者理固然也其有虛火體氣弱甚者寧有不用蔘芪者乎葛可久治大吐血後用獨蔘湯一味服之所以治其虛也經云虛者補之是以臞仙集之以爲十藥神書今之治勞怯吐血立有起死回生之效然則彼以獨蔘湯者何其神歟又如丹溪治一人年五十勞嗽吐血用人蔘黃芪白朮茯苓百合阿膠白芍藥桑白皮杏仁貝母栝蔞海石五味天冬而愈又如局方人蔘湯專補胃弱吐血衄血之症然則彼皆非歟大抵用藥補瀉宜審人之虛實則無施不當也何甘溫之必不可用哉
咳血論治共二條
凡咳血嗽血者諸家皆言其出於肺咯血唾血者皆言其出於腎是豈足以盡之而不知咳嗽咯唾等血無不有關於腎也何也蓋腎脈從腎上貫肝膈入肺中循喉嚨挾舌本其支者從肺出絡心注胸中此肺腎相聯而病則俱病矣且血本精類而腎主五液故凡病血者雖有五臟之辨然無不由於水虧水虧則火盛火盛則刑金金病則肺燥肺燥則絡傷而嗽血液涸而成痰此其病標固在肺而病本則在腎也苟欲舍腎而治血終非治之善者第腎中自有水火水虛本不能滋養火虛尤不能化生有善窺水火之微者則洞垣之目無過是矣
一咳血嗽血皆從肺竅中出雖若同類而實有不同也蓋咳血者少痰其出較難嗽血者多痰其出較易咳而少痰者水竭於下液涸於上也亦名乾嗽嗽而多痰者水泛於上血化爲痰也亦謂之白血此二者之治雖皆宜壯水補陰凡一陰煎四陰煎六味地黃湯麥門冬湯天門冬丸貝母丸之類皆必用之藥也然乾咳者宜加滋潤爲佐如天冬麥冬百合柏子仁茜根之屬或當歸亦可酌用多痰者宜加淸降爲佐如貝母海石阿膠竹瀝之屬而當歸則非所宜也
咳血辨古
王節齋曰大抵咳嗽見血多是肺受熱邪氣得熱而變爲火火盛而陰血不寧從火上升故治宜瀉火滋陰忌用人蔘等甘溫之藥然亦有氣虛而咳血者則宜用人蔘黃芪款冬花等藥但此等症不多耳
愚意王氏之說乃多以火證爲言故凡治血因火動而爲咳嗽者則不得不於滋陰藥中加淸火等劑如黃芩桑皮淸肺火黃連淸心火石膏淸胃火梔子龍膽草淸肝火黃柏知母淸腎火貝母栝蔞竹葉枇杷葉潤肺化痰此等治法非不可用然惟火之偶盛而根本未虧者則但去其火自無不愈若用此法槪治勞損總不過暫解燃眉終非救本之道蓋凡陰虛生火等證多以眞陰受傷水虧而然此其所重在陰不當在火若治火太過則未免脾腎俱敗必致不救此所以虛火宜補也且常有過服天冬生地之類致傷胃氣不能生金而不愈者又有妄用黃柏知母之屬愈損眞陰遏絶生氣而不復者此又傷而復傷則尤爲脾肺腎三陰虧損之害故凡欲壯水補陰者無如一陰煎左歸飮或五陰煎五福飮大補元煎六味地黃丸等方斯爲最妥其有火本無根化元失守或誤用寒凉而病及脾肺則有以寒在上焦而爲嘔惡爲短氣爲眩運者有以寒在中焦而爲膨滿爲痰涎爲飮食不運者有以寒在下焦而爲溏泄爲腹痛爲小水不化爲足寒膝冷等症則理中湯理陰煎或右歸飮右歸丸八味地黃丸之類皆當隨證隨臟擇而用之勿謂見血者多是肺受熱邪而但知滋陰降火則必多爲人害矣
衄血論治共五條
衄血症諸家但謂其出於肺蓋以鼻爲肺之竅也不知鼻爲手足陽明之正經而手足太陽亦皆至鼻故仲景曰太陽病脈浮緊發熱身無汗自衄者愈此太陽之衄也原病式曰陽熱怫鬱於足陽明而上熱則血妄行爲鼻衄此陽明之衄也若以愚見言之則凡鼻衄之血必自山根以上精明之次而來而精明一穴乃手足太陽足陽明陰陽蹻五脈之會此諸經皆能爲衄也然行於脊背者無如足太陽爲最行於胸腹者無如足陽明爲最而尤有其最者則又惟衝脈爲十二經之血海衝之上兪出足太陽之大杼衝之下兪會足陽明之氣街故太陽陽明之至而衝脈無不至矣衝脈之至則十二經無不至矣所以衄之微者不過一經之近而衄之甚者則甚至數升或至斗許幷通身形色盡脫又豈特手太陰一經而病至如是耶臨症者不可不察
一衄血之由內熱者多在陽明經治當以淸降爲主微熱者宜生地芍藥天冬麥冬玄參丹參或局方犀角地黃湯生地黃飮子麥門冬散之類主之熱甚者宜芩連梔檗或茜根散抽薪飮加減一陰煎若兼頭痛口渴者宜玉女煎白虎湯之類主之或陽明熱極下不通而火壅於上者宜拔萃犀角地黃湯之類通其下而上自愈
一衄血之由外感者多在足太陽經觀仲景曰傷寒脈浮緊不發汗因致衄者麻黃湯主之曰傷寒不大便其小便淸者知不在裏仍在表也當須發汗若頭痛者必衄宜桂枝湯成無己曰傷寒衄者爲邪氣不得發散壅盛於經逼迫於血因致衄也麻黃湯桂枝湯治衄者非治衄也卽是發散經中邪氣耳按此論治則凡傷寒因衄而邪得解者卽所以代汗也不必治之若雖見衄血而脈仍浮緊熱仍不退是必衄有未透而表邪之猶未解耳故仍宜麻黃桂枝等湯然此二湯乃仲景正傷寒之治法倘病由溫熱而有未宜於此者則但於傷寒門擇散劑之宜者用之或於余新方中諸柴胡飮隨宜用之自無不可
一衄血雖多由火而惟於陰虛者爲尤多正以勞損傷陰則水不制火最能動衝任陰分之血但察其脈之滑實有力及素無傷損者當作火治如前若脈來洪大無力或弦或芤或細數無神而素多酒色內傷者此皆陰虛之證當專以補陰爲主若有微火者自當兼而淸之以治其標若雖見虛熱而無眞確陽證則但當以甘平之劑溫養眞陰務令陰氣完固乃可拔本塞源永無後患如一陰煎三陰煎左歸飮六味地黃湯之類皆必用之劑如兼氣虛者則五福飮五陰煎之屬皆當隨意用之
一止衄法凡衄血甚多不能止者用蒜一頭搗作餠如錢大厚一分許貼脚心左衄貼右右衄貼左兩孔俱出者左右俱貼卽止又止衄歌因九四止衄方因九三鼻衄蒸法因九五黑神散和二一一俱可擇用
衄血新按
一衄血有格陽證者以陰虧於下而陽浮於上但察其六脈細微全無熱證或脈見浮虛豁大上熱下寒而血衄不止皆其證也治宜益火之源古有八味地黃湯乃其對症之劑余復有鎭陰煎之製其效尤捷蓋此症不惟內傷者有之卽傷寒者亦有之然必其素多斲喪損及眞陰者乃見此症余嘗治一多慾少年以傷寒七日之後忽爾鼻衄以爲將解之兆及自辰至申所衄者一斗餘鼻息脈息俱已將脫身凉如氷目視俱直而猶涓涓不絶呼吸垂危其父母號呼求救余急投鎭陰煎一劑衄乃止身乃溫次加調理而愈自後凡治此症無不響應亦神矣哉
齒衄舌血論治共五條
一血從齒縫牙齦中出者名爲齒衄此手足陽明二經及足少陰腎家之病蓋手陽明入下齒中足陽明入上齒中又腎主骨齒者骨之所終也此皆能爲齒病然血出於經則惟陽明爲最故凡陽明火盛則爲口臭爲牙根腐爛腫痛或血出如涌而齒不動搖必其人素好肥甘辛熱之物或善飮胃强者多有陽明實熱之證宜內服抽薪飮淸胃飮淸胃散等劑外以氷玉散敷之
一陽明實熱之甚大便閉結不通而齒衄不止者宜調胃承氣湯下之
一腎水不足口不臭牙不痛但齒搖不堅或微痛不甚而牙縫時多出血者此腎陰不固虛火偶動而然但宜壯腎以六味地黃丸左歸丸之類主之或其陽虛於下而虛火上浮者宜八味丸小安腎丸之類主之
一陰虛有火而病爲齒衄者其症或多燥渴或見消瘦或神氣困倦或小水短澁而熱或六脈浮大而豁此雖陽明有餘而亦少陰不足宜玉女煎主之凡屬陰虛有火者則惟此煎爲最妙然必大便多實者乃可用之若大便滑泄或脈細惡寒下元無火等症則亦有格陽而然者當以前吐血條中格陽法治之
舌上無故出血如縷者以心脾腎之脈皆及於舌若此諸經有火則皆能令舌出血用蒲黃炒焦爲末付之或炒塊花爲末摻之或氷玉散敷之亦可若火之甚者仍須用湯飮等劑以淸三陰之火
咯唾痰涎血論治共三條
一咯血唾血古皆云出於腎痰涎之血云出於於脾此亦未必然也凡咯血者於喉中微咯卽出非若咳血嗽血之費力而甚也大都咳嗽而出者出於臟出於臟者其來遠一咯而出者出於喉出於喉者其來近其來遠者內傷已甚其來近者不過在經絡之間所以凡見咯血唾血及痰涎中帶血者多無咳嗽發熱氣喘骨蒸等症此其輕重爲可知矣治此之法凡因火者亦不過微淸脾肺之火或因勞倦而致者但爲養營補陰則自無不愈矣
一勞損之漸者必初因酒色勞傷過度以致痰中或見血絲此則本於肝脾腎經當於未咳未嗽之先速爲調理宜生地熟地天冬麥冬棗仁茯神茜根貝母甘草之屬主之或有火者宜加黃柏知母仍須加意謹愼庶無後患否則必漸甚也
一淸晨初起時每於痰中有淡紫凝血或塊或片常見數口者此多以操心動火或多思鬱或由過飮但無咳嗽發熱等症卽不足慮此不過致動絡血而然惟天王補心丹或二陰煎之類最所宜也
咯血述古
薛立齋曰若脾經氣滯而痰中有血者宜加味歸脾湯若肝經血熱而痰中有血宜加味逍遙散若肝腎陰虛而痰中有血宜六味地黃丸若過服寒凉而唾痰有血者宜四君之類
溺血論治共五條
凡溺血症其所出之由有三蓋從溺孔出者二從精孔出者一也
一溺孔之血其來近者出自膀胱其症溺時必孔道澁痛小水紅赤不利此多以酒色慾念致動下焦之火而然常見相火妄動逆而不通者微則淋濁甚則見血經曰胞移熱於膀胱則癃而溺血卽此證也治宜淸利膀胱之火以生地芍藥牛膝山梔黃柏知母龍膽草瞿麥木通澤瀉等劑或七正散大分淸飮五淋散之屬皆所宜也
一溺孔之血其來遠者出自小腸其症則溺孔不痛而血隨溺出或痛隱於臍腹或熱見於臟腑蓋小腸與心爲表裏此丙火氣化之源淸濁所由以分也故無論焦心勞力或厚味酒漿而上中二焦五志口腹之火凡從淸道以降者必皆由小腸以達膀胱也治須隨證察因以淸臟腑致火之源宜於寒陣中擇方用之
一精道之血必自精宮血海而出於命門蓋腎者主水受五臟六腑之精而藏之故凡勞傷五臟或五志之火致令衝任動血者多從精道而出然何以辨之但病在小腸者必從溺出病在命門者必從精出凡於小腹下精泄處覺有痠痛而出者卽是命門之病而治之之法亦與水道者不同蓋水道之血宜利精道之血不宜利澁痛不通者亦宜利血滑不痛者不宜利也若果三焦火盛者惟宜淸火凉血爲主以生地芍藥丹皮地骨茜根梔子槐花及芩連知檗之類主之或約陰丸約營煎俱可用若腎陰不足而精血不固者宜養陰養血爲主以左歸飮或人蔘固本丸之類主之若腎虛不禁或病久精血滑泄者宜固澁爲主以秘元煎苓朮兎絲丸金櫻膏玉鎖丹金鎖思仙丹之類主之或續斷烏梅之屬亦所宜用若心氣不定精神外馳以致水火相殘精血失守者宜養心安神爲主以人蔘丸天王補心丹王荊公妙香散之類主之若脾肺氣虛下陷不能攝血而下者宜歸脾湯人蔘養營湯補中益氣湯擧元煎之類主之
一血從精道出者是卽血淋之屬多因房勞以致陰虛火動營血妄行而然凡血出命門而澁痛者爲血淋不痛者爲溺血好色者必屬虛也
便血論治共十條
便血之與腸澼本非同類蓋便血者大便多實而血自下也腸澼者因瀉利而見膿血卽痢疾也觀內經曰食飮不節起居不時者陰受之陰受之則入五臟入五臟則䐜滿閉塞下爲飱泄久爲腸澼此可見腸澼之因飱泄自與便血不同而治亦有異且便血有夙疾而腸澼惟新邪尤爲易辨今諸書以此類言者皆誤也玆列便血症治於此而腸澼之義則在痢疾門故凡臨此症者必須詳察大便之燥泄何如庶不致疑似誤認之謬然多酒之人必多溏泄亦多便血是又不可因泄而作腸澼也
一大便下血多由腸胃之火蓋大腸小腸皆屬於胃也但血在便前者其來近近者或在廣腸或在肛門血在便後者其來遠遠者或在小腸或在於胃雖血之妄行由火者多然未必盡由於火也故於火證之外則有脾胃陽虛而不能統血者有氣陷而血亦陷者有病久滑泄而血因以動者有風邪結於陰分而爲便血者大都有火者多因血熱無火者多因虛滑故治血者但當知虛實之要
一下血因火者宜淸熱爲主惟約營煎最佳次以地楡散槐花散黃連丸槐角丸之類主之若熱在脾胃小腸之間而火之甚者宜抽薪飮黃連解毒湯之類主之若素以陽臟多火而遠年近日臟毒下血久不能愈者宜臟連丸猪臟丸主之若大腸風熱而血不止者宜防風黃芩丸主之
一酒毒濕熱結蓄大腸下血者宜約營煎聚金丸或槐角丸之類主之若但以寒濕而無火下血者宜二朮煎或四君子湯主之或葛花解酲湯亦佳
一脾胃氣虛而大便下血者其血不甚鮮紅或紫色或黑色此陽敗而然故多無熱證而或見惡心嘔吐蓋脾統血脾氣虛則不能收攝脾化血脾氣虛則不能運化是皆血無所主因而脫陷妄行速宜溫補脾胃以壽脾煎理中湯養中煎歸脾湯或十全大補湯之類主之
一氣陷不擧而血不止者宜補中益氣湯或壽脾煎歸脾湯主之若微陷而兼火者宜東垣加減四物湯主之若氣大虛而大陷者宜擧元煎主之
一血滑不止者或因病久而滑或因年衰而滑或因氣虛而滑或因誤用攻擊以致氣陷而滑凡動血之初多由於火及火邪旣衰而仍有不能止者非虛卽滑也凡此之類皆當以固澁爲主宜勝金丸香梅丸之類主之然血滑不止者多由氣虛宜以人蔘湯送之尤玅或以補中益氣湯歸脾湯擧元煎理中湯加烏梅文蛤五味子之類主之若滑甚不能止者惟玉關丸最佳
一結陰便血者以風寒之邪結於陰分而然此非傷寒之比蓋邪在五臟留而不去是謂之結陰邪內結不得外行則病歸血分故爲便血經曰結陰者便血一升再結二升三結三升正此之謂此宜外灸中脘氣海三里以散風邪內以平胃地楡湯溫散之劑主之
一怒氣傷肝血因氣逆而下者宜化肝煎枳殼湯之類主之若逆氣散而微有火者宜黃芩芍藥湯主之若肝邪承胃以致脾虛失血者自無煩熱氣逆等症宜從前脾胃氣虛證治不得平肝以再傷脾氣也
一凡因勞倦七情內傷不足而致大便動血者非傷心脾卽傷肝腎此其中氣受傷故有爲嘔惡痞滿者有爲疼痛泄瀉者有爲寒熱往來飮食不進者時醫不能察本但見此症非云氣滯卽云痰火而肆用寒凉妄加攻擊傷而又傷必致延綿日困及其旣甚則多有大便下紫黑敗血者此胃氣大損脾元脫竭血無所統故注泄下行陽敗於陰故色爲灰黑此危劇證也卽速用回陽等劑猶恐不及而若輩猶云今令旣見血安可再用溫藥必致其斃籲受害者殊爲可憫害人者殊爲可恨
便血述古
徐東皐曰凡下血之人用凉藥多而不愈者必須加辛味用辛味而不愈可用溫劑兼升提藥須酒浸酒炒始效凡久而虛者當行溫散如四物加升麻炮乾薑之屬是也
血症論列方
一陰煎新方補陣
二陰煎新方補陣
三陰煎新方補陣
大補元煎新方補陣
四陰煎新方補陣
四君子湯補陣
五陰煎新方補陣
五福飮新方補陣
麥門冬湯寒陣
左歸飮新方補陣
右歸飮新方補陣
麥門冬散補陣
左歸丸新方補陣
右歸丸新方補陣
大分淸飮新方寒陣
小營煎新方補陣
生脈散補陣
枇杷葉散和陣
人蔘湯補陣
人蔘丸補陣
天門冬丸和陣
養中煎新方熱陣
壽脾煎新方熱陣
小安腎丸熱陣
四物湯補陣
歸脾湯補陣
加味歸脾湯補陣
六味丸補陣
八味丸補陣
十全大補湯補陣
擧元煎新方補陣
鎭陰煎新方熱陣
人蔘養營湯補陣
理中湯熱陣
理陰煎新方熱陣
加減四物湯寒陣
白虎湯寒陣
玉女煎新方寒陣
人蔘白虎湯寒陣
約營煎新方寒陣
化肝煎新方寒陣
秘元煎新方固陣
加減一陰煎新方固陣
貝母丸新方和陣
約陰丸新方寒陣
淸化飮新方因陣
氷玉散新方因陣
天王補心丹補陣
抽薪飮新方寒陣
徙薪飮新方寒陣
人蔘固本丸補陣
七正散寒陣
五淋散寒陣
補中益氣湯補陣
凉膈散攻陣
三黃丸攻陣
生地黃飮子寒陣
茜根散寒陣
淸胃飮寒陣
加味逍遙散補陣
淸胃散寒陣
二朮煎新方和陣
苓朮兎絲丸新方固陣
金櫻膏補陣
玉鎖丹固陣
枳殼湯寒陣
金鎖思仙丹固陣
王荊公妙香散固陣
香梅丸固陣
槐花散寒陣
地楡散寒陣
聚金丸寒陣
黃芩芍藥湯寒陣
玉關丸新方固陣
槐角丸寒陣
平胃地楡湯和陣
勝金丸固陣
臟連丸寒陣
防風黃芩丸婦人
黃連丸寒陣
猪臟丸寒陣
竹葉石膏湯寒陣
麻黃湯散陣
桂枝湯散陣
黃連解毒湯寒陣
木香理中湯熱陣
甘草乾薑湯熱陣
葛花解酲湯和陣
調胃承氣湯攻陣
桃仁承氣湯攻陣
局方犀角地黃湯寒陣
拔萃犀角地黃湯寒陣
論外備用方
黃芪散補陣久嗽血
柔脾湯補陣虛熱吐衄
麥門冬飮子補陣吐衄
胃風湯補陣濕毒下血
醍醐膏補陣咳血
麥門冬飮子補陣久吐不愈
地黃散補陣衄血
旋神散補陣虛勞吐血
五味黃芪散補陣嗽血
百花膏和陣嗽血
團蔘丸補陣氣虛吐血
加味四君子湯補陣氣虛不攝
側栢散和陣血涌不止
綠雲散和陣吐血不止
龍腦鷄蘇丸和陣虛火吐衄
雙荷散和陣暴吐血
地黃煎和陣內傷吐血
簡易黑神散和陣諸失血
髮灰散和陣止諸血
阿膠散和陣唾血
杏仁膏和陣乾嗽唾血
生韭飮和陣淸瘀血
棕灰散和陣便血
除濕和血湯和陣便血
黃連湯寒陣濕熱下血
地楡丸寒陣血痢下血
小烏沈湯和陣氣逆便血
四生丸寒陣血熱吐衄
小薊飮子寒陣溲血
酒蒸黃連丸寒陣便血
阿膠丸寒陣腸風
生地黃散寒陣溺血
四味地楡散寒陣熱邪下血
枳殼散寒陣肝火便血
二神散寒陣吐崩下血
烏梅丸固陣便血如神
溺血方固陣
椿皮散固陣腸風
人蔘五味子湯外科虛勞咳血
桃花湯外科逐瘀血
當歸丸外科行血利便
外科槐花散外科腸風
寸金散因陣舌血
劫勞湯婦人唾紅
卷之三十一貫集雜證謨
痰飮
經義
氣交變大論曰歲土太過飮發中滿食滅
五常政大論曰太陽司天濕氣變物水飮內蓄中滿不食
六元正紀大論曰少陰司天四之氣民病飮發太陰所至爲積飮痞隔土鬱之發爲飮發注下
至眞要大論曰歲太陰在泉民病飮積歲陽明在泉民病喜嘔嘔有苦太陰之勝飮發於中太陰之復飮發於中唾吐淸液太陽之復唾出淸水及爲噦噫諸病水液澄澈淸冷皆屬於寒
論證共六條
痰飮一症其在內經止有積飮之說本無痰症之名此內經之不重痰症槪可知矣及考痰飮之爲名雖起自仲景今後世相傳無論是痰非痰開口便言痰火有云怪病之爲痰者有云痰爲百病母者似乎痰之關係不爲不重而何內經之忽之也不知痰之爲病必有所以致之者如因風因火而生痰者但治其風火風火息而痰自淸也因虛因實而生痰者但治其虛實虛實愈而痰自平也未聞治其痰而風火可自散虛實可自調者此所以痰必因病而生非病之因痰而致也故內經之不言痰者正以痰非病之本而痰惟病之標耳今擧世醫流但知百計攻痰便是治病竟不知所以爲痰而痰因何而起是何異引指以使臂灌葉以救根者乎標本誤認而主見失眞欲求愈病難矣難矣
一痰之與飮雖曰同類而實有不同也蓋飮爲水液之屬凡嘔吐淸水及胸腹膨滿呑酸噯腐渥渥有聲等症此皆水穀之餘停積不行是卽所謂飮也若痰有不同於飮者飮淸澈而痰稠濁飮惟停積腸胃而痰則無處不到水穀不化而停爲飮者其病全由脾胃無處不到而化爲痰者凡五臟之傷皆能致之故治此者當知所辨而不可不察其本也
一痰卽人之津液無非水穀之所化此痰亦旣化之物而非不化之屬也但化得其正則形體强營衛充而痰涎本皆血氣若化失其正則臟腑病津液敗而血氣卽成痰涎此亦猶亂世之盜賊何孰非治世之良民但盜賊之興必由國運之病而痰涎之作必由元氣之病嘗聞之立齋先生曰使血氣俱盛何痰之有余於初年頗疑此言而謂豈無實痰乎及今見定識多始信其然也何以見之蓋痰涎之化本由水穀使果脾强胃健如少壯者流則隨食隨化皆成血氣焉得留而爲痰惟其不能盡化而十留一二則一二爲痰矣十留三四則三四爲痰矣甚至留其七八則但見血氣日削而痰涎日多矣此其故正以元氣不能運化愈虛則痰愈盛也然則立齋之言豈非出常之見乎今見治痰者必曰痰之爲患不攻如何得去不知正氣不行而虛痰結聚則雖竭力攻之非惟痰不可去而且益增其虛故或有因攻而遽絶者或偶爾暫蘇而更甚於他日者皆攻之之誤也又孰知痰之可攻者少而不可攻者多也故凡將治痰者不可不先察虛實
一痰有虛實不可不辨夫痰則痰矣皆若有餘又何有虛實之異蓋虛實二字全以元氣爲言凡可攻者便是實痰不可攻者便是虛痰何爲可攻以其年力猶盛血氣未傷或以肥甘過度或以濕熱盛行或風寒外閉皮毛或逆氣內連肝膈皆能驟至痰飮但察其形氣病氣俱屬有餘者卽實痰也實痰者何謂其元氣猶實也此則宜行消伐但去其痰無不可也何爲不可攻則或以形羸氣弱年及中衰者卽虛痰也或以多病或以勞倦或以憂思酒色致成勞損非風卒厥者亦虛痰也或脈見細數臟無陽邪時爲嘔惡泄瀉氣短聲暗等症但察其形氣病氣本無有餘者皆虛痰也虛痰者何謂其元氣已虛也此則但宜調補若或攻之無不危矣且凡實痰本不多其來也驟其去亦速其病亦易治何也以病本不深也虛痰反多甚其來則漸其去則遲其病亦難治何也以病非一日也是以實痰無足慮而最可畏者惟虛痰耳總之治痰之法無他但能使元氣日强則痰必日少卽有微痰亦自不能爲害而且亦充助胃氣若元氣日衰則水穀津液無非痰耳隨去隨生有能攻之使盡而且保元氣無恙者吾不信也故善治痰者惟能使之不生方是補天之手然則治此者可不辨其虛實而欲一槪攻之如王隱君所論內外百病皆生於痰悉用滾痰丸之類其亦但知目前而不知日後之害哉
一五臟之病雖俱能生痰然無不由乎脾腎蓋脾主濕濕動則爲痰腎主水水泛亦爲痰故痰之化無不在脾而痰之本無不在腎所以凡是痰症非此則彼必與二臟有涉但脾家之痰則有虛有實如濕滯太過者脾之實也土衰不能制水者脾之虛也若腎家之痰則無非虛耳蓋火不生土者卽火不制水陽不勝陰者必水反侵脾是皆陰中之火虛也若火盛爍金則精不守舍津枯液涸則金水相殘是皆陰中之水虛也此脾腎虛實之有不同者所當辨也又若古人所云濕痰鬱痰寒痰熱痰之類雖其在上在下或寒或熱各有不同然其化生之原又安能外此二臟如寒痰濕痰本脾家之病而寒濕之生果無干於腎乎木變生風本肝家之痰而木强制土能無涉於脾乎火盛剋金其痰在肺而火邪炎上有不從中下二焦者乎故凡欲治痰而不知所源者總惟猜摸而已耳
一非風門有痰論三篇所當互閱
論治共七條
一脾胃之痰有虛有實凡脾土濕勝或飮食過度別無虛證而生痰者此乃脾家本病但去其濕滯而痰自淸宜二陳湯爲主治或六安煎橘皮半夏湯平胃散潤下丸滾痰丸之類皆可擇而用之若胃寒生痰而兼脹滿者宜和胃二陳煎或兼嘔吐而痛者宜神香散或爲飮食所致宜加麥芽神麯山査枳實之類然脾胃不虛則雖生痰飮不過微有留滯亦必不多且無大害惟脾虛飮食不能消化而作痰者其變最多但當調理脾胃使其氣强則自無食積之患而痰飮卽皆血氣矣若脾氣微虛不能制濕或不能運化而爲痰者其症必食減神倦或兼痞悶等症宜六君子湯或五味異功散之類主之金水六君煎亦妙若微虛兼寒者宜苓朮二陳煎主之若脾氣大虛或兼胃寒嘔惡而多痰者宜六味異功煎溫胃飮理中湯聖朮煎之類主之又有勞倦本以傷脾而疲極又傷肝腎脾氣傷則飮食減少或見惡心肝腎傷則水液妄行或痰飮起自臍下直衝而上此脾腎俱傷命門土母之病也雖八味地黃丸乃其正治然無如理陰煎其效更如神也或加白朮陳皮亦可
一腎經之痰水泛爲痰者也無非虛證有以腫脹而生痰者此水入脾經謂之反剋臟平者宜六味地黃丸左歸飮之類主之臟寒者宜理陰煎加減金匱腎氣丸八味地黃丸之類主之其或但宜溫燥者則單助脾經亦能化濕惟六味異功煎及理中湯聖朮煎俱可酌用有以虛損而生痰者此水虧金涸精不化氣氣不化精而然使不養陰以濟陽則水氣不充痰終不化水不歸源痰必不寧宜以左歸右歸六味八味等丸酌其寒熱而用之若陰火承肺津液乾枯或喉痛或煩熱或喜冷或便實必察其眞有火邪而痰嗽不已者宜四陰煎一陰煎之類加減主之若火本非眞則但宜純補庶保萬全也
一風寒之痰以邪自皮毛內襲於肺肺氣不淸乃致生痰是卽傷寒之類但從辛散其痰自愈宜六安煎二陳湯甚者小靑龍湯之類主之其有風寒外襲內兼火邪者亦可兼用黃芩若血氣兼虛者不得單用消耗宜金水六君煎主之若傷寒見風而兼發熱嗽痰者宜柴陳煎主之或金水六君煎加柴胡亦妙
一中風之痰本非外感悉由脾腎虛敗所致治痰之法詳載非風門當與此互察之
一治痰當分緩急凡非風等症其有痰涎壅盛閉塞上焦而藥食不能進者此不得不先治其痰以開淸道若痰之甚者惟用吐法爲最妙若痰氣不甚食飮可進便當從緩求其本而治之不宜妄行攻擊或但以六安煎二陳湯潤下丸橘皮半夏湯之類調之爲宜若火盛生痰者宜淸膈煎抽薪飮之類主之若類風等症但察其上焦無滯或見其神昏困倦而胸喉之間氣淸息平本不見痰者切不可疑其爲痰而妄用剋伐消痰等劑則無有不敗者矣若雜症勢已至劇而喉中痰聲漉漉隨息漸甚者此垂危之候不可治也諸吐痰治痰之法俱詳載非風門痰治條中
一治痰當知求本則痰無不淸若但知治痰其謬甚矣故凡痰因火動者宜治火爲先痰因寒生者宜溫中爲主風痰宜散之非辛溫不可也濕痰宜燥之非滲利不除也鬱痰有虛實鬱兼怒者宜抑肝邪鬱兼憂者宜培肝肺飮食之痰亦自不同有因寒者有因熱者有因肥甘過度者有因酒濕傷脾者此皆能生痰而其中各有虛實辨之不可不眞也又如脾虛不能制濕腎虛不能約水皆能爲痰此卽寒痰之屬也或以脾陰乾爍而液化爲膠或以金水偏枯而痰本乎血此卽熱痰之屬也凡此二者於痰症中十居八九是皆虛痰之不可攻者也又或有過用峻利以致痰反日甚者亦皆脾腎受傷之候治不求本濟者鮮矣
一諸家治痰之法多有治其標者雖不可執亦不可廢也詳列如下痰因表者汗之因裏者下之挾濕者分利之痰在膈上必用吐法瀉亦不去膠固稠濁之痰必用吐痰在經絡中非吐不可吐中就有發散之義痰在腸胃間可下而愈痰在四肢非竹瀝不能達痰在脇下非白芥子不能除痰在皮裏膜外非薑汁竹瀝不能達熱痰火痰宜淸黛黃芩天花粉連翹石膏火炎上者用流金膏老痰宜海石栝蔞貝母兼火盛膠固者節齋化痰丸實痰火痰滾痰丸最效但不宜多用風痰用南星白附子濕痰用蒼朮白朮半夏茯苓澤瀉食積痰用神麯山査麥芽酒痰用天花粉黃連白朮神麯或五苓散四苓散分利之痰結核在咽喉喀唾不出化痰藥中加鹹藥以軟其堅栝蔞仁杏仁海石朴硝海藻佐以薑汁竹瀝導痰非薑汁不能行經絡荊瀝治痰速效能食者用之二瀝佐以薑汁治經絡之痰最效痰中帶血者宜加韭汁海粉熱痰能淸濕痰能燥堅痰能軟頑痰能消可入丸藥亦可入煎藥南星半夏治風痰濕痰石膏墜痰火極效黃芩治熱痰假其下行也枳實治痰有衝牆倒壁之功五倍子能治老痰佐以他藥大治頑痰人鮮知也天花粉治熱痰酒痰最效又云大治膈上熱痰玄明粉治熱痰老痰速效能降火軟堅故也硝石礞石大能消痰結降痰火末和白糖置手心中以舌餂服甚效蒼朮治痰飮成窠囊行痰極效又治痰挾瘀血成窠囊者卽神朮丸之類潤下丸降痰最妙可常服小胃丹治實痰積飮必用之藥不過二三服而已虛者不可用之中氣不足之痰須用蔘朮內傷挾痰必用蔘芪白朮之屬多用薑汁傳送或加半夏茯苓中焦有痰胃氣亦賴所養卒不可用峻攻攻盡則大虛矣
先君吐法記
先君壽峰公少壯時素稱善飮後年及四旬而酒病起遂得痰飮之疾多見嘔酸脹滿飮食日滅眩暈不支驚惕恍惚痎瘧等症相繼迭出百方治痰弗獲寸效因慕張子和吐法之妙遂遵而用之初用獨聖散茶調散及虀汁之類一吐而稍效再吐而再效自此屢用不止雖諸痰漸退而元氣弗復也如此年餘漸覺純熟忽悟其理遂全不用藥但於五鼓食消之後徐徐嚥氣因氣而提提不數口而淸涎先至再提之則膠濁後隨自後凡遇諸疾無論表裏虛實雖變出百端絶不服藥但一行吐法無不卽日盡却後至六旬之外則一月或二月必行一次全不憚煩而鶴髮童顔日增矍鑠
斯時也賓將弱冠漸已有知恐其吐傷因微諫曰吐本除痰豈諸病皆可吐耶且吐傷元氣人所共知矧以衰年能無慮乎先君曰吐以治痰爾所知也吐治百病爾知之乎吐能傷氣爾所知也吐能生氣爾亦知乎余當爲爾細談之夫先哲中之善治痰積者無如子和之三法及丹溪之倒倉在倒倉之法不易行亦未敢有用之者惟子和之法則爲人所常用而取效不爲不速亦不爲不多也今以余法言之則有不同者矣蓋子和之吐用藥而吐也藥必苦劣吐必勇猛勢不我由不能無傷也余之吐不用藥而吐者也痰隨氣行氣因痰至徐疾自如有益無損也子和之法其用在急故但攻有餘之實痰余之法其用在緩故可兼不足之百病
夫百病所因本自不一何以皆宜於吐如痰涎壅盛格塞胃脘而淸道不通者不得不吐也積聚痛急不易行散者不得不吐也膠固稠濁非藥所能消者不得不吐也痰在經絡膜竅及隱伏難狀等痰其藏深其蓄遠藥所難及者不得不吐也此皆人所易知者也又若風寒外感者吐能散之食飮內傷者吐能淸之火鬱者吐能發越熱邪寒盛者吐能鼓動陽氣諸邪下陷者吐有升擧之功諸邪結聚者吐有解散之力且人之百病無非治節不行吐能達氣氣從則無所不從而何有於病故凡有奇怪難治之病醫家竭盡其技而不能取效者必用吐法方見神功此又人所罕知者也
再如生氣之說則不惟人不知而且必不信玆余力行身受始悟其微蓋天地不息之機總惟升降二氣升本乎陽生長之道也降本乎陰消亡之道也余之用氣借此升權可疾可徐吐納自然之生意無殘無暴全收弗藥之神功故凡吐之後神氣必倍王爾之所見也陽道必勃然我之常驗也使非吐能生氣而有能如是乎蓋道家用督余則用任所用不同所歸一也不惟却病而且延年余言非謬爾切識焉
賓奉此敎常習用之無不效如響應第不及先君之神妙耳憶自軒岐之後善用吐法者惟子和一人若以先君法較之則其難易優劣奚啻霄壤而所謂亙古一人者當不在子和矣倘智者見同則必有踵而行之而蒙惠將來者自應不少第恐百世之下泯此心傳妙道故詳錄語訓以爲之記幷列其詳法於下
先君行吐之法每於五鼓睡醒之時仰臥用噯提氣氣有不充則嚥氣爲噯隨嚥隨提痰涎必隨氣而至雖以最深之痰無不可取但最後出者其形色臭味甚有紫黑酸惡不堪言者所以每吐之後或至脣腫咽痛但以凉水一二口漱嚥解之吐畢早膳悉屛五味但用淡粥一二碗以養胃中淸氣自四旬之後絶不用酒行吐法者四十餘年所以愈老愈健壽至八旬之外猶能登山及燈下抄錄古書後以無病忽一旦含笑而辟穀時年八旬二矣
述古論共八條
仲景金匱曰夫飮有四何謂也師曰有痰飮有懸飮有溢飮有支飮其人素盛今瘦水在腸間瀝瀝有聲謂之痰飮飮後水流在脇下咳唾引痛謂之懸飮飮水流行歸於四肢當汗出而不汗出身體疼痛=疼重@金匱要略痰飮咳嗽病脈證幷治謂之溢飮咳逆倚息氣短不得臥其形如腫謂之支飮水在心心下堅築短氣惡水不欲飮水在肺吐涎沫欲飮水水在脾少氣身重水在肝脇下支滿嚔而痛水在腎心下悸夫心有留飮其人背惡寒如掌大留飮者脇下痛引缺盆咳嗽則轉甚胸中有留飮其人短氣而渴四肢歷節痛脈沈者有留飮膈上病痰滿喘咳吐發則寒熱背痛腰疼目泣自出其人振振身瞤劇必有伏飮病人飮水多必暴喘滿凡食少飮多水停心下甚者則悸微者短氣脈雙弦者寒也皆大下後善虛脈偏弦者飮也肺飮不弦但苦喘氣短支飮亦喘而不能臥加短氣其脈平也病痰飮者當以溫藥和之
陳無擇曰病人百藥不效關上脈伏而大者痰也眼皮及眼下如灰煙黑者痰也
活人書云中脘有痰亦令人憎寒發熱惡風自汗胸膈痞滿有類傷寒者但頭不痛項不强爲異
原病式曰積飮留飮積蓄而不散也水得燥則消散得濕則不消以爲積飮土濕主病=否@原病式六氣爲病濕類故也大略要分濕熱寒濕之因=@原病式六氣爲病濕類
張子和曰凡人病痰症者有五一曰風痰二曰熱痰三曰濕痰四曰酒痰五曰食痰如新暴風痰者形寒飮冷熱痰者火盛制金濕痰者停飮不散酒痰食痰者飮食過度也
王節齋曰津液者血之餘行乎脈外流通一身如天之淸露若血濁=滯@明醫雜著氣濁則凝聚而爲痰痰乃津液之變如天之露也故云痰遍身上下無處不到蓋卽津液之在周身者津液生於脾胃水穀所成=承@明醫雜著濁則爲痰故痰生於脾土也
薛立齋曰凡痰火證有因脾氣不足者有因脾氣鬱滯者有因脾肺之氣虧損者有因腎陰虛不能攝水泛而爲痰者有因脾氣虛不能攝涎上溢而似痰者有因熱而生痰者有因痰而生熱者有因風寒暑濕而得者有因驚而得者有因氣而得者有因酒而得者有因食積而得者有脾虛不能運化而生者有胸中痰鬱而似鬼附者各審其源而治之
徐東皐曰脾胃爲倉稟所以納穀因脾弱不能運行致血氣失於滋養故不周流氣道壅滯中焦不能腐穀遂停滯而爲痰爲飮其變爲寒爲熱爲喘爲咳爲嘔吐爲反胃爲腫滿爲眩運爲風癎爲噯氣爲呑酸嘈雜爲噎膈爲怔忡爲疼痛之類不可盡狀是皆痰之變病而其源則出於脾濕不流水穀津液停滯之所致也
述古治共七條
龐安常云有陰水不足陰火上升肺受火邪不得淸肅下行由是津液凝濁生痰不生血者此當以潤劑如麥門冬地黃枸杞之屬滋其陰使上逆之火得返其宅則痰自淸矣投以二陳立見其殆有腎虛不能納氣歸原原出而不納則積積不散則痰生焉八味丸主之
吳茭山諸證辨疑云八味丸治痰之本也
許學士用蒼朮治痰成窠囊一邊行極妙痰挾瘀血遂成窠囊
朱丹溪曰脾虛者宜淸中氣以運痰降下二陳湯加白朮之類兼用升麻提起二陳湯一身之痰都治管如要下行加引下藥在上加引上藥凡人身上中下有塊者多是痰問其平日好食何物吐下後方用藥
王節齋曰痰生於脾胃宜實脾燥濕又隨氣而升宜順氣爲先分導次之又氣升屬火順氣在於降火熱痰則淸之濕痰則燥之風痰則散之鬱痰則開之頑痰則軟之食痰=食積@明醫雜著則消之在上者吐之在中者下之又中氣虛者宜固中氣以運痰若攻之太重則胃氣虛而痰愈甚矣
薛立齋曰凡痰症飮食少思或胸膈不利者此中氣虛弱也宜用補中益氣爲主中氣旣健其痰自運化若腎氣虧損津液難降敗濁爲痰者乃眞臟之病宜用六味地黃丸爲主腎氣旣壯津液淸化而何痰之有哉亦有因脾胃虧損中焦氣虛不能運化而爲痰者亦有因峻厲過度脾氣愈虛不能運化津液凝滯而爲痰者凡此皆當健脾胃爲主
又曰痰者脾胃之津液或爲飮食所傷或爲七情六淫所擾故氣壅痰聚蓋脾爲統血行氣之經氣血俱盛何痰之有皆由過思與飮食所傷損其經絡脾血旣虛胃氣獨盛是以濕因氣化故多痰也遊行周身無所不至痰氣旣盛客必勝主或奪於脾之大絡之氣則焂然仆地者此痰厥也升於肺則喘急咳嗽迷於心則怔忡恍惚走於肝則眩暈不仁脇肋脹痛關於腎不哈而多痰唾留於胃脘則嘔瀉而作寒熱注於胸則咽膈不利眉稜骨痛入於腸則漉漉有聲散則有聲聚則不利若脾氣虛弱不能消濕宜用補中益氣湯加茯苓半夏若因脾氣虛弱濕熱所致宜用東垣東垣淸燥湯若胃氣虛弱寒痰凝滯者宜用人蔘理中湯若脾胃虛寒而痰凝滯者宜用理中化痰丸若脾虛不能運化而痰滯氣逆宜用六君子加木香若脾胃虛弱而肝木承侮宜用六君子加柴胡若肺氣虛弱不能淸化而有痰者宜六君子加桔梗頭痛宜用半夏白朮天麻湯若脾腎虛弱寒邪所承以致頭痛宜用附子細辛湯
又曰凡治風痰若肺經風熱而生痰者宜用金沸草散若風火相搏肝經風熱熾盛而生痰者宜用牛黃抱龍丸或牛黃淸心丸若肝經血燥而生痰者宜六味地黃丸若熱盛制金不能平木而生痰者宜柴胡梔子散若中氣虛弱不能運化而生痰者宜六君柴胡釣藤若腎虛陰火炎上宜六味丸又曰凡治結痰有因脾經鬱結而傷陰血者有因腎水虧損而陰火上炎者有因脾肺火鬱而生痰者治法若因七情鬱結痰涎滯於喉間者先用局方四七湯調和滯氣後用歸脾湯調補脾血脾火傷血用加味歸脾湯腎水虧損用六味地黃丸肺經鬱火用知母茯苓湯若婦人患此而兼帶下皆由鬱結傷損肝脾當佐以四七湯送靑州白丸子此等證候屬脾胃氣虛爲本而氣滯痰結爲末也古方用十棗湯控涎丹神祐丸滾痰丸木香枳實利膈滌痰透羅破飮降氣化痰等湯蘇合丸之類皆形氣充實之藥也西北人用之或有效驗其屬虛弱者必致肚腹脹滿而歿
又曰痰之爲病若熱病則多煩熱風痰多成癱瘓奇症冷痰多成骨痺濕痰多怠惰軟弱驚痰多成心痛癲疾飮痰多脇痛臂痛食積痰多成癖塊痞滿其爲病種種難名竊謂前證若因腎水虛弱陰虧難降使邪水上溢故多痰唾宜滋其化源其痰自消若因肝木侮脾土而風痰壅滯者先用南星半夏淸其痰後用六君子之類調胃氣痰自不至若槪用風藥耗其陽氣而絶陰血之源適足以成其風益其病也
又曰若因脾氣虧損痰客中焦閉塞淸道以致四肢百骸發爲諸病者理宜壯脾氣爲主兼佐以治痰則中氣健而痰涎自化若倒倉之後而痰反甚此脾氣愈虛則津液反爲痰者理宜補中益氣非蔘朮二陳之類不能治最忌行氣化痰及倒倉之法
徐東皐曰嚴氏云人之氣順則津液通流決無痰患古方治痰多用汗下溫利之法不若以順氣爲先分導次之氣順則津液流通痰飮運下自小便中出矣此則嚴氏亦有所見而云然也玉機微義云順氣特一法耳要觀痰之深淺有痰積膠固氣道因之而不得順宜先逐去積痰然後氣可得順豈可專主理氣一法愚謂有理氣而痰自順者治其微也有逐痰而氣方暢者治其甚也二者皆治痰之要也不可偏廢者也但看痰與氣孰輕而孰重施治有可急而可緩故曰逐痰理氣有所先後
痰飮論列方
二陳湯和陣
六安煎新方和陣
加味歸脾湯補陣
平胃散和陣
溫胃飮新方熱陣
六君子湯補陣
理中湯熱陣
聖朮煎新方熱陣
小靑龍湯散陣
理陰煎新方熱陣
金沸草散散陣
五苓散和陣
四苓散和陣
蘇合香丸和陣
歸脾湯補陣
淸燥湯寒陣
和胃二陳煎新方和陣
一陰煎新方補陣
四陰煎新方補陣
補中益氣湯補陣
柴陳煎新方散陣
十棗湯攻陣
金水六君煎新方和陣
流金膏攻陣
潤下丸和陣
五味異功散補陣
左歸飮新方補陣
滾痰丸攻陣
六味異功煎新方熱陣
左歸丸新方補陣
右歸丸新方補陣
苓朮二陳煎新方和陣
六味丸補陣
八味丸補陣
理中化痰丸熱陣
淸膈煎新方寒陣
抽薪飮新方寒陣
控涎丹攻陣
神祐丸攻陣
橘皮半夏湯和陣
小胃丹攻陣
抱龍丸小兒
金匱腎氣丸補陣
神香散新方和陣
節齋化痰丸攻陣
局方四七湯和陣
知母茯苓湯外科
附子細辛湯散陣
柴胡梔子散散陣
牛黃淸心丸和陣
靑州白丸子和陣
半夏白朮天麻湯和陣
論外備用方
吐法新方攻陣
四君子湯補陣
八物定志丸補陣安神淸痰
朮附湯補陣寒痰
小半夏湯和陣
小半夏茯苓湯和陣飮
大半夏湯和陣
溫膽湯和陣鬱涎
十味溫膽湯和陣虛痰
四磨飮和陣
小降氣湯和陣氣滯
苓桂朮甘湯和陣脾氣虛寒
星香湯和陣痰逆
星香丸和陣氣嗽痰
蘇子降氣湯和陣溫中消痰
白朮湯和陣濕痰
茯苓飮和陣吐水
黃芩二陳湯和陣熱痰
千緡湯和陣痰喘
茯苓丸和陣化頑痰
加味四七湯和陣鬱痰
黃栝蔞丸和陣痰喘
澤瀉湯和陣支飮眩冒
不換金正氣散和陣濕痰
導痰湯和陣留痰
消飮丸和陣寒痰水
丹溪潤下丸和陣熱痰
五飮湯和陣五飮
淸心散和陣風痰不開
半夏丁香丸和陣冷氣停痰
玉壺丸和陣風痰
神朮散和陣濕痰
茯苓半夏湯和陣水飮
玉液丸和陣痰火嗽
祛痰丸和陣風痰眩
朱砂消痰飮和陣痰迷心竅
玉液湯和陣氣鬱痰
玉粉丸和陣氣滯痰
琥珀壽星丸和陣風痰
吐痰方攻陣痰癖
靑礞石丸攻陣食積痰
淸氣化痰丸攻陣
茶調散攻陣吐
犀角丸攻陣火痰
辰砂化痰丸攻陣化痰止嗽
獨聖散攻陣吐
蔘蘇飮散陣風痰
芎芷香蘇散散陣風痰
雙玉散寒陣熱痰煩喘
桑白皮湯寒陣熱痰喘
淸膈導痰湯寒陣胃火痰
三生飮熱陣風痰
强中丸熱陣寒痰
半夏乾薑散熱陣寒痰嘔
安脾散熱陣寒痰
倍朮丸熱陣四飮
胡椒理中湯熱陣胃寒
養正丹熱陣上壅不降
黑錫丹熱陣寒痰上壅
溫胃化痰丸熱陣脾寒氣弱
溫中化痰丸熱陣行滯
丁香半夏丸熱陣冷痰
丁香茯苓湯熱陣溫中行滯
苓桂朮甘湯熱陣支飮
丁香五套丸熱陣溫中
九還金液丹小兒風痰
濕症
經義
至眞要大論曰諸濕腫滿皆屬於脾諸痙項强皆屬於濕大陰司天其化以濕濕氣大來土之勝也寒水受邪腎病生焉風氣大來木之勝也土濕受邪脾病生焉濕淫於內治以苦熱佐以酸淡以苦燥之以淡泄之
生氣通天論曰因於濕首如裏濕熱不攘大筋緛短小筋弛長緛短爲拘弛長爲痿汗出見濕乃生痤疿秋傷於濕上逆而咳發爲痿厥
痺論曰風寒濕三氣雜至合而爲痺也濕氣勝者爲著痺不與風寒濕氣合故不爲痺其多汗而濡者此其逢濕甚也陽氣少陰氣盛兩氣相感故汗出而濡也
百病始生篇曰風雨則傷上淸濕則傷下
邪氣臟腑病形篇曰身半已上者邪中之也身半已下者濕中之也
太陰陽明論曰故陽受風氣陰受濕氣傷於風者上先受之傷於濕者下先受之
調經論曰寒濕之中人也皮膚不收肌肉堅緊營血泣衛氣去故曰虛虛者聶辟氣不足按之則氣足以溫之故快然而不痛
刺志論曰穀入多而氣少者得之有所脫血濕居下也
臟氣法時論曰脾苦濕急食苦以燥之禁濕地濡衣
宣明五氣篇曰脾惡濕
五癃津液別篇曰天寒則腠理閉氣濕不行水下流於膀胱則爲溺與氣
陰陽應象大論曰濕勝則濡瀉秋傷於濕冬生咳嗽地之濕氣感則害人皮肉筋脈
九宮八風篇曰兩實一虛犯其兩濕之地則爲痿
五常政大論曰敦阜之紀大雨時行濕氣乃用太陽司天濕氣變物太陰司天濕氣下臨
六元正紀大論曰辰戌年太陽司天之政水土合德寒濕之氣持於氣交民病寒濕發肌肉萎足萎不收濡瀉血溢丑未年太陰司天之政濕寒合德黃黑埃昏民病寒濕腹滿身䐜憤胕腫太陰所至爲濕生終爲注雨
痿論曰肉痿者得之濕地也
脈要精微論曰中盛臟滿氣勝傷恐者聲如從室中言是中氣之濕也
五運行大論曰濕傷肉風勝濕
通評虛實論曰蹠跛風寒濕之病也
五色篇曰厥逆者寒濕之起也
長刺節論曰肌膚盡痛名曰肌痺傷於寒濕
論證
濕之爲病有出於天氣者雨霧之屬是也多傷人臟氣有出於地氣者泥水之屬是也多傷人皮肉筋脈有由於飮食者酒酪之屬是也多傷人六腑有由於汗液者以大汗沾衣不皇解換之屬是也多傷人膚腠有濕從內生者以水不化氣陰不從陽而然也悉由乎脾腎之虧敗其爲症也在肌表則爲發熱爲惡寒爲自汗在經絡則爲痺爲重爲筋骨疼痛爲腰痛不能轉側爲四肢痿弱痠痛在肌肉則爲麻木爲胕腫爲黃疸爲按肉不起在臟腑則爲嘔惡爲脹滿爲小水秘澁爲黃赤爲大便泄瀉爲腹痛爲後重脫肛㿗疝等症凡肌表經絡之病濕由外而入者也飮食血氣之病濕由內而生者也此其在外者爲輕在內者爲甚是固然矣然及其甚也則未有表濕而不連臟者裏濕而不連經者此其濕病之變不爲不多故凡治此者必當辨表裏察虛實而必求其本也
然濕症雖多而辨治之法其要惟二則一曰濕熱一曰寒濕而盡之矣蓋濕從土化而分王四季故土近東南則火土合氣而濕以化熱土在西北則水土合德而濕以化寒此土性之可以熱可以寒故病熱者謂之濕熱病寒者謂之寒濕濕熱之病宜淸宜利熱去濕亦去也寒濕之病宜燥宜溫非溫不能燥也知斯二者而濕無餘義矣何今之醫家動輒便言火多成熱而未聞知有寒多生濕者其故何也豈寒熱之偏勝原當如是耶抑陰陽之顯晦察有易難也且夫陰陽之理本無軒輊猶權衡也此而不知烏云明慧創一偏之說以遺患後人則金元諸公有不得辭其責者矣
論治共七條
一濕熱證必其症多煩渴小水赤澁大便秘結脈見洪滑實數者方是熱證治宜淸利如熱甚者宜以淸火爲主而佐以分利熱微者宜以分利爲主而佐以淸火如四苓散小分淸飮或大分淸飮茵陳飮之類皆可擇而用之如果濕熱之甚或元氣無損而兼秘結不通者方可或行推蕩若無實結等症則不宜妄行攻擊
一寒濕證凡諸病濕而全無熱脈熱症者便多寒濕之屬蓋水之流濕本緣同氣惟濕中有火則濕熱薰蒸而停鬱爲熱濕中無火則濕氣不化而流聚爲寒故凡病內濕等症者多屬氣虛之人氣屬陽陽虛則寒從中生寒生則濕氣留之此陰陽之性理出自然有不必外中於濕而後爲之濕也此之變病惟腫脹泄瀉痰飮嘔吐等症多有之病之微者宜溫宜利宜燥如五苓散平胃散滲濕湯六味地黃丸之類是也病之甚者必用溫補俟陽氣漸復則陰邪始退如八味丸理中湯聖朮煎或佐關煎胃關煎薛氏加減金匱腎氣湯之類皆當隨症加減用之
一寒濕之氣中於外者此與內生之濕自有不同宜溫而兼散如五積散平胃散加味五苓散不換金正氣散之類主之
一寒濕之證凡氣令陰寒及陽氣不足之人多有其症而丹溪謂六氣之中濕熱爲病者十居八九亦言之過矣
一治濕之法凡濕從外入者汗散之濕在上者亦宜微汗之濕在中下二焦宜疎利二便或單用淡滲以利小便
一治濕之法古人云宜理脾淸熱利小便爲上故曰治濕不利小便非其治也此固然矣然濕熱之證多宜淸利寒濕之證多不宜利也何也蓋凡濕而兼寒者未有不由陽氣之虛而利多傷氣則陽必更虛能無害乎但微寒微虛者卽溫而利之自無不可若大寒大虛者則必不宜利此寒濕之證有所當忌者也再若濕熱之證亦有忌利者以濕熱傷陰者也陰氣旣傷而復利之則邪濕未淸而精血已耗如汗多而渴熱燥而煩小水乾赤中氣不足溲便如膏之類切勿利之以致重損津液害必甚矣故凡治陽虛者只宜補陽陽勝則燥而陰濕自退陰虛者只宜壯水眞水旣行則邪濕自無所容矣此陰陽二證俱有不宜利者不可不察
一濕症之見凡黃膽腫脹泄瀉痰飮嘔吐痺痛淋秘之類皆有濕症當於各門詳察治之
述古共二條
金匱要略曰太陽病關節疼痛而煩脈沈而細緩者此名濕痺濕痺之候小便不利大便反快但當利其小便濕家之爲病一身盡疼發熱身色如薰黃也濕家但頭汗出背强欲得被覆向火若下之早則噦或胸滿小便不利舌上如胎者以丹田有熱胸上有寒渴欲得飮而不能飮則口燥煩也濕家下之額上汗出微喘小便不利者死若下利不止者亦死風濕相搏一身盡疼痛法當汗出而解値天陰雨不止醫云此可發汗汗之病不愈者何也蓋發其汗汗大出者但風氣去濕氣在是故不愈也若治風濕者發其汗但微微似欲出汗者風濕俱去也
治法曰濕家身煩疼可與麻黃加朮湯發其汗爲宜愼不可以大攻之病者一身盡疼發熱日晡所劇者名風濕此病傷於汗出當風或久傷取冷所致也可與麻黃杏仁薏苡甘草湯風濕脈浮身重汗出惡風者防己黃芪湯主之傷寒八九日風濕相搏身體疼痛不能自轉側不嘔不渴脈浮虛而濇者桂枝附子湯主之若大便堅小便自利者白朮附子湯主之風濕相搏骨節疼煩掣痛不得屈伸近之則痛劇汗出短氣小便不利惡風不欲去衣或身微腫者甘草附子湯主之
陳無擇曰脾虛多病濕內因酒麵積多過飮湯液停滯膩物燒炙膏梁過度氣熱薰蒸濁液不行湧溢於中此濕從內作外因坐臥濕地霧露陰雨所客澡浴爲風所閉涉水爲濕所鬱鬱於表腠則發黃故經云地之濕氣感則害人皮膚筋脈此濕從外生可見內外所感皆由脾氣虛弱而濕邪承而襲之故曰壯者氣行則愈怯者著而爲病
濕症論列方
五苓散和陣
四苓散和陣
麻黃加朮湯散陣
平胃散散陣
茵陳飮新方寒陣
桂枝附子湯熱陣
五積散散陣
六味丸補陣
防己黃芪湯和陣
胃關煎新方熱陣
佐關煎新方熱陣
白朮附子湯熱陣
聖朮煎新方熱陣
滲濕湯和陣
大分淸飮新方寒陣
金匱腎氣丸補陣
理中湯熱陣
小分淸飮新方和陣
甘草附子湯熱陣
八味丸補陣
加味五苓散和陣
不換金正氣散和陣
麻黃杏仁薏苡甘草湯散陣
論外備用方
除濕湯和陣身重痛
神朮湯和陣風濕脈緊
調中益氣湯補陣濕陷
濕鬱湯和陣風濕
敗毒散散陣風濕
蔘附滲濕湯熱陣寒濕痺
胃苓湯和陣
活絡丹和陣風濕痛
羌活勝濕湯和陣身盡痛
白朮湯和陣風濕脈緩
腎著湯熱陣寒濕腰重
淸熱滲濕湯寒陣濕熱
聖散子散陣風濕
黃疸
經義
經脈篇曰腎所生病爲黃疸
玉機眞藏論曰風者百病之長也今風寒客於人使人毫毛畢直皮膚閉而爲熱當是之時可汗而發也或痺不仁腫痛當是之時可湯熨及火灸刺而去弗治肝傳之脾病名曰脾風發癉腹中熱煩心出黃
平人氣象論曰溺黃赤安臥者黃疸已食如飢者胃疸目黃者曰黃疸
論疾診尺篇曰身痛而色微黃齒垢黃爪甲上黃黃疸也安臥小便黃赤脈小而濇者不嗜食
賓按此二條凡已食如飢者卽陽黃之症安臥脈小不嗜食者卽陰黃之症也
通評虛實論曰黃疸暴痛癲疾厥狂久逆之所生也
論證共七條
黃疸一症古人多言爲濕熱及有五疸之分者皆未足以盡之而不知黃之大要有四曰陽黃曰陰黃曰表邪發黃曰膽黃也知此四者則黃疸之症無餘義矣丹溪曰疸不必分五種同是濕熱如盦麯相似豈果皆如盦麯悉可謂之濕熱耶弗足憑也愚列如下
一陽黃症因濕多成熱熱則生黃此卽所謂濕熱症也然其證必有身熱有煩渴或躁擾不寧或消穀善飢或小水熱痛赤澁或大便秘結其脈必洪滑有力此症不拘表裏或風濕外感或酒食內傷皆能致之但察其元氣尙强脾胃無損而濕熱果盛者直宜淸火邪利小便濕熱去而黃自退治此者本無難也
一陰黃症則全非濕熱而總由血氣之敗蓋氣不生血所以血敗血不華色所以色敗凡病黃疸而絶無陽症陽脈者便是陰黃陰黃之病何以致然蓋必以七情傷臟或勞倦傷形因致中氣大傷脾不化血故脾土之色自見於外其爲病也必喜靜而惡動喜暗而畏明凡神思困倦言語輕微或怔忡眩暈畏寒少食四肢無力或大便不實小水如膏及脈息無力等證悉皆陽虛之候此與濕熱發黃者反如氷炭使非速救元氣大補脾腎則終無復元之理且此症最多若或但見色黃不察脈症遂云黃疸同是濕熱而治以茵陳梔子瀉火利水等劑則無有不隨藥而斃者
一表邪發黃卽傷寒證也凡傷寒汗不能透而風濕在表者有黃症或表邪不解自表傳裏而濕熱鬱於陽明者亦有黃症表邪未解者必發熱身痛脈浮少汗宜從汗散濕熱內鬱者必煩熱脈緩滑多汗宜從分消淸利若陽明實邪內鬱而痞結脹滿者宜先下之然後淸其餘熱則自無不愈
一膽黃症凡大驚大恐及鬪毆傷者皆有之嘗見有虎狼之驚突然喪膽而病黃者其病則驟有酷吏之遭或禍害之慮恐怖不已而病黃者其病則徐如南北朝齊永明十一年有太學生魏準者因惶懼而死擧體皆靑時人以爲膽破卽此之類又嘗見有鬪毆之後日漸病黃者因傷膽而然其症則無火無濕其人則昏沈困倦其色則正黃如染凡此數證皆因傷膽蓋膽傷則膽氣敗而膽液泄故爲此症經曰膽液泄則口苦胃氣逆則嘔苦故曰嘔膽義猶此也且膽附於肝主少陽春生之氣有生則生無生則死故經曰凡十一藏皆取決於膽者正以膽中生氣爲萬化之元也若此諸證皆以膽傷膽傷則生氣敗生氣旣敗其能生乎所以凡患此者多致不救然當察其傷之微甚速救其本猶可挽回而鍊石補天之權則操之醫之明者
一黃疸大法古有五疸之辨曰黃汗曰黃疸曰穀疸曰酒疸曰女勞疸總之汗出染衣色如柏汁者曰黃汗身面眼目黃如金色小便黃而無汗者曰黃疸因飮食傷脾而得者曰穀疸因酒後傷濕而得者曰酒疸因色慾傷陰而得者曰女勞疸雖其名目如此然總不出陰陽二證大者陽證多實陰證多虛虛實弗失得其要矣
一黃疸難治證凡寸口無脈鼻出冷汗腹膨形如煙薰搖頭直視環口黎黑油汗發黃久之變黑者皆難治
論治共五條
一陽黃症多以脾濕不流鬱熱所致必須淸火邪利小水火淸則溺自淸溺淸則黃自退輕者宜茵陳飮大分淸飮梔子檗皮湯之類主之若閉結熱甚小便不利腹滿者宜茵陳蒿湯梔子大黃湯之類主之
一陰黃症多由內傷不足不可以黃爲意專用淸利但宜調補心脾腎之虛以培血氣血氣復則黃必盡退如四君子湯五君子煎壽脾煎溫胃飮之類皆心脾之要藥也若六味丸八味丸五福飮理陰煎及左歸右歸六味回陽等飮皆陰中之陽虛者所宜也若元氣虛不至甚而兼多寒濕者則以五苓散四苓散或茵陳五苓散之屬加減用之亦可
一傷寒發黃凡表邪未淸而濕熱又盛者其症必表裏兼見治宜雙解以柴苓湯或茵陳五苓散主之若內熱甚而表邪仍在者宜柴苓飮主之若但有濕熱內實脹閉等症而外無表邪者宜茵陳蒿湯主之若因內傷勞倦致染傷寒者亦多有發黃之症但察其本無濕熱實邪等症卽當以陰黃之法調補治之或用後韓祗和法亦可若但知攻邪則未有不敗故孫眞人曰黃膽脈浮者當以汗解之宜桂枝加黃芪湯此卽補虛散邪之法也外傷寒門別有正條所當幷察
一膽黃症皆因傷膽而然膽旣受傷則臟氣之損敗可知使非修緝培補則必至決裂故凡遇此等證候務宜大用甘溫速救元氣然必察其所因之本或兼酸以收其散亡或兼澁以固其虛脫或兼重以鎭其失守之神魂或與開道利害以釋其不解之疑畏凡諸用藥大都宜同陰黃證治法當必有得生者若治此症而再加剋伐分利則眞如壓卵矣
一治黃之法本宜淸濕利小便然亦多有不宜利者說詳濕證門論治條中
述古共五條
金匱要略曰趺陽脈緊而數數則爲熱熱則消穀緊則爲寒食卽爲滿尺脈浮爲傷腎趺陽脈緊爲傷脾風寒相搏食穀卽眩穀氣不消胃中苦濁濁氣下流小便不通陰被其寒熱流膀胱身體盡黃名曰穀疸額上黑微汗出手足中熱薄暮卽發膀胱急小便自利名曰女勞疸腹如水狀不治心中懊憹而熱不能食時欲吐名曰酒疸陽明病脈遲者食難用飽飽則發煩頭眩小便必難此欲作穀疸雖下之腹滿如故所以然者脈遲故也夫病酒黃疸必小便不利其候心中熱足下熱是其證也酒黃疸者腹滿欲吐鼻燥其脈浮者先吐之脈沈者先下之酒疸心中熱欲吐者吐之愈
師曰病黃疸發熱煩喘胸滿口燥者以病發時火劫其汗兩熱所得然黃家所得從濕得之一身盡發熱面黃肚熱熱在裏當下之脈沈渴欲飮水小便不利者皆發黃黃疸之病當以十八日爲期治之十日以上瘥反劇爲難治疸而渴者其疸難治疸而不渴者其疸可治發於陰部其人必嘔陽部其人振寒而發熱也
穀疸之爲病寒熱不食食卽頭眩心胸不安久久發黃爲穀疸茵陳蒿湯主之酒黃疸心中懊憹或熱痛梔子大黃湯主之諸病黃家但利其小便假令脈浮當以汗解之宜桂枝加黃芪湯主之黃疸病茵陳五苓散主之黃疸腹滿小便不利而赤自汗出此爲表和裏實當下之宜大黃硝石湯黃疸病小便色不變欲自利腹滿而喘不可除熱熱除必噦噦者小半夏湯主之男子黃小便自利當與虛勞小建中湯
韓祗和云病人三五日服下藥太過虛其脾胃亡其津液渴飮水漿脾土爲陰濕所加與邪熱相會發黃此陰黃也當以溫藥治之如兩手脈沈細遲肢體逆冷皮膚有粟起或嘔吐舌上有胎遍身發黃煩躁欲於泥水中臥小便赤少皆陰候也故陰黃多以熱湯溫之或湯漬布搭其胸腹或以湯盛瓢中坐於臍下熨之其病愈者曾治趙顯宗病傷寒至六七日因服下藥太過致發黃其脈沈細遲無力皮膚凉發躁欲於泥中臥喘嘔小便赤澁先投茵陳橘皮湯喘嘔止次服小茵陳湯半劑脈微出不欲於泥中臥次日又吸茵陳附子湯半劑四肢發熱小便二三升當日中大汗而愈似此治愈者不一一錄凡傷寒病黃每遇太陽或太陰司天之歲若下之太過往往變成陰黃蓋辰戌太陽寒水司天水來犯土丑未太陰濕土司天土氣不足卽脾胃虛弱亦水來侵犯多變此症也
略例云內傷勞役飮食失節中州變寒之病生黃者非傷寒壞之而得只用建中理中大建中足矣不必用茵陳也
劉宗厚曰按一身盡痛而黃者濕勝在表也不痛者病在裏也乾燥者熱勝也故後症皆有表裏之分東垣云傷寒當汗不汗卽生黃邪在表者宜急汗之在表之裏宜滲利之在半表裏宜和解之在裏者宜急下之若以上諸症及略例云男黃小便自利當與虛勞小建中湯若黃色不變欲自利腹滿而喘不可除熱除熱必噦宜小半夏湯皆不必拘於茵陳也
徐東皐曰疸症服解利之藥久而不愈及口淡怔忡耳鳴脚軟憎寒發熱小便濁皆爲虛甚宜四君子湯呑八味丸不可强服凉藥通利以致脾氣虛弱腎水枯涸必至危篤
黃疸論列方
四苓散和陣
五苓散和陣
小建中湯補陣
五福飮新方補陣
茵陳飮新方寒陣
大建中湯補陣
左歸飮新方補陣
右歸飮新方補陣
茵陳五苓散和陣
理中湯熱陣
理陰煎新方熱陣
茵陳橘皮湯熱陣
溫胃飮新方熱陣
壽脾煎新方熱陣
茵陳附子湯熱陣
六味丸補陣
八味丸補陣
六味回陽飮新方熱陣
柴苓湯和陣
柴苓飮新方散陣
梔子檗皮湯寒陣
大分淸飮新方寒陣
茵陳蒿湯攻陣
梔子大黃湯攻陣
小半夏湯和陣
四君子湯補陣
大黃硝石湯攻陣
小茵陳湯熱陣
五君子煎新方熱陣
桂枝加黃芪湯散陣
論外備用方
養營湯和陣虛勞疸
加減五苓散和陣
茵陳四逆湯熱陣陰黃汗
綠礬丸和陣黃胖
甘露飮寒陣濕熱
犀角地黃湯寒陣血熱
茵陳湯寒陣濕熱
火府丹寒陣消渴
茯苓滲濕湯寒陣濕熱
柴胡茵陳五苓散和陣傷寒濕熱
景岳全書卷之三十二貫集雜證謨
脚氣
經義
太陰陽明論曰陽受風氣陰受濕氣傷於風者上先受之傷於濕者下先受之淸濕襲虛則病起於下風雨襲虛則病起於上
邪氣臟腑病形篇曰身半已上者邪中之也身半已下者濕中之也
陰陽應象大論曰地之濕氣感則害人皮肉筋脈
通評虛實論曰蹠跛風寒濕之病也
臟氣法時論曰脾苦濕急食苦以燥之禁濕地濡衣
調經論曰寒濕之中人也皮膚不收肌肉堅緊營血泣衛氣去故曰虛虛者聶辟氣不足按之則氣足以溫之故快然而不痛
五常政大論曰太陰司天濕氣下臨
六元正紀大論曰太陽司天之政民病寒濕發肌肉萎足萎不收太陰司天之政民病寒濕腹滿身䐜憤胕腫太陰所至爲重胕腫
生氣通天論曰因於氣爲腫四維相代陽氣乃竭
經脈篇曰胃病則大腹水腫膝臏腫痛足陽明實則狂顚虛則足不收脛枯
平人氣象論曰足脛腫曰水
論證共五條
脚氣之說古所無也自晉蘇敬始有此名然其腫痛麻頑卽經之所謂痺也其縱緩不收卽經之所謂痿也其甚而上衝卽經之所謂厥逆也逮夫後世則有類傷寒四症而以脚氣居其一謂凡頭痛發熱身痛便閉而但見脚膝屈弱無力者便是脚氣此說太混予不然之夫脚氣本水濕下壅之病而實非陽邪外感證也若諸症之兼見者則或有之若以外感之脚軟者便認作脚氣則淆亂意見大不通也玆予刪諸繁瑣述其節要法旣無遺庶便理會
一脚氣之症其初甚微飮食動作無不如故或無他疾而忽得之或因病後而漸得之及其病也則自膝至足或見麻痺或見冷痛或見痿弱或見攣急或腫或不腫或日漸枯細或蒸蒸惡熱或洒洒惡寒或如氷冷或如火熱或到底能食或不能食或有物如指發自腨腸而氣上衝心是皆脚氣之正病也其有爲發熱頭痛寒熱往來或腹內作痛或見飮食則嘔吐或惡聞食氣或不欲見明或語言錯亂精神昏憒是皆脚氣之兼症也大抵此症有緩急緩者其來漸或二三月而日甚急者其來速或一二日而卽起治之若緩恐其氣上衝心亦能殺人
一脚氣之因有二一則自外而感一則自內而致也自外而感者以陰寒水濕雨霧之氣或坐臥濕地致令濕邪襲人皮肉筋脈而凡淸濕襲虛則病始於下致爲腿足之病此外因也自內而致者以肥甘過度酒醴無節或多食乳酪濕熱等物致令熱壅下焦走注足脛而日漸腫痛或上連手節者此內因也然在古人謂南方卑濕病多外因北方嗜酒酩病多內因此固一說然北方亦有寒濕南方豈少酒濕此固不必分南北其或內或外凡受邪氣有病始於足而漸致他症者卽脚氣之謂也必察其因而治之則自無失矣
一方書以腫爲濕脚氣不腫者爲乾脚氣濕者宜除濕乾者宜行氣
一陳無擇曰脚氣不專主一氣亦不專在一經兼有雜生諸病未易分別須尋經絡之陰陽再察脈息之虛實以爲治也凡自汗走注者爲風勝無汗攣急掣痛者爲寒勝腫滿重著爲濕勝煩渴燥熱爲暑勝若四氣兼中者但察其多者爲勝分其表裏以施治也
論治共八條
脚氣之病實三氣之所爲也然亦有虛實之異又脚氣本爲壅疾古云忌用補劑然必下元不足及陽明之氣有虧者而後邪氣得以犯之此其中亦有虛證總之凡治此者只因證施治則萬全也但察其因於表者以發散爲主因於裏者以疎利爲主外因者多寒濕宜用溫熱內因者多濕熱宜用淸凉若元氣本虛及病久致虛者必當培補下元不得以忌補之說爲拘也
一脚氣初起無非濕滯如無他症兼見而身體重著者單宜治濕以分利爲主凡脚膝中濕或腰腿痠疼重著腫痛者宜除濕湯不問久近乾濕幷可用若脚膝痠軟重著而胃氣不淸或見噫氣呑酸脹滿者平胃散若脚氣浮腫而兼泄瀉者宜五苓散或胃苓湯
一寒濕外侵致成脚氣者十居六七其症疼痛拘攣惡寒淸厥脈多弦細治宜以溫經除濕爲主是以古人治此之法大抵熱藥多寒藥少故每用麻黃川烏桂附乾薑之屬內經曰濕淫於內治以苦熱正以烏附麻黃走而不守故能通行經絡乾薑官桂辛甘大熱故能助陽退陰淸濕旣除病無不愈凡感寒濕雨水或四氣流注致成脚氣腫痛不可忍者宜鷄鳴散如神若寒濕內侵陽虛陰盛胃氣不强經氣不行頑木浮腫或疼痛不用者獨活湯若寒邪入腹喘急疼痛或筋急上衝悶亂危急欲絶者茱萸丸或茱萸木瓜湯若寒濕在經血脈不和腰脚筋骨痠軟無力或拘攣疼痛脈弱而濇者酒浸牛膝丸若寒濕壅腫氣滯不行或冷或痛者立效散若寒濕兼風者如五積散小續命湯皆宜用詳具後條
一濕熱內蒸致成脚氣者多因酒食不節其症必煩熱多渴脈見滑數二便或多不利治宜利濕淸火爲主若濕熱下壅足脛腫痛不消者防己飮加減治之或蒼朮黃柏丸或二妙散或加味二妙丸俱妙若濕熱氣壅上衝胸腹煩渴悶亂頭痛口乾者活人犀角散若濕熱流注經絡肢節煩痛肩背沈重手足遍身疼痛熱腫者當歸拈痛湯若感冒暑濕肢節疼痛身熱口渴小便赤澁氣虛氣促者淸暑益氣湯若肝腎陰虛血熱脚脊疼痛行止艱難小水不利者續斷丸
一脚氣有壅滯氣逆者其症必喘滿氣急上攻心腹甚至危急可畏治宜行滯降氣爲主凡脚氣上衝心腹喘急不得眠臥者紫蘇散檳榔湯或加減檳榔湯甚者四磨飮若脚氣喘急腹滿脚腫者桑白皮散或木通散若脚氣臍下氣升衝心煩悶者木香散或檳榔散若脚氣心胸壅悶嘔逆多痰不食者半夏散或紫蘇湯若浮腫心腹痞悶小水不利大腹皮散
一風濕合邪而爲脚氣者其症必兼外感而或爲寒熱往來或爲喘咳氣急或流走無常或筋骨疼痛治宜以散風除濕通行經絡爲主若感四時風疫風濕或處陰濕之地致爲脚氣痿弱筋骨疼痛或寒熱往來者敗毒散若寒熱如瘧赤腫疼痛者加味敗毒散若脚氣以風寒濕邪客於經絡而骨髓酸痛不可忍或遍身疼痛惡寒嘔逆者五積散一法加全蝎三個入酒煎服若脚氣以風濕留滯而陰寒外閉表邪不解或咳嗽喘滿寒熱者小靑龍湯若風濕留滯肢節煩痛心神壅閉者大腹子散千金云若脚氣脈大而緩=脈浮大而緩@千金要方宜服小續命湯二劑立瘥活人云脚氣屬冷者以小續命湯煎成入生薑自然汁服之最快若脚氣風濕勝而兼發熱咳嗽肢體疼痛者芎芷香蘇散若脚氣風濕流注憎寒發熱無汗惡寒者麻黃左經湯
一脚氣有虛證凡脾胃肝腎之脈皆出於足邪之易入多有承虛故肝虛則筋病腎虛則骨病脾虛則肌肉病胃虛則宗筋病或以勞慾不節或以酒濕太過或以病後失調凡內有虧損而外有脚氣者無非虛證此當以調補爲主而兼察四氣以治之若肝腎陰虛感觸四氣而癱瘓頑木半身不遂脚膝無力遍體疼痛者神應養眞丹或三因四斤丸或虎骨酒或八味地黃湯若脾胃大虛陰寒在下陽氣不行而病脚氣者獨活湯附子八味湯若精血不足陰虛於下氣不歸精而脚氣上逆衝心者地黃湯若脾胃虛寒兼風濕外邪而成脚氣者風引獨活湯或追毒湯若脚氣以脾腎虛寒而兼咳嗽氣逆嘔吐者兼補厚朴湯
一脚氣有實邪凡壅盛腫痛而或爲閉結或爲脹滿者治宜以疎導通利爲主若風濕壅盛脚氣腫痛便結腹滿者羌活導滯湯或枳實大黃湯若四氣流注陽明風熱腰脚腫痛大小便秘喘滿腹痛者大黃左經湯若脚氣飮食不消心下痞悶腿脚腫痛者開結導飮丸
敷熨淋洗
凡脚氣腫痛之甚者可用敷藥以散之或用椒艾囊以溫之或用香散之藥煎湯以洗之如百草煎及防風荊芥威靈仙艾葉蒼朮蛇床子當歸烏藥之類皆可用或單用紫蘇或忍冬藤煎湯淋洗之俱妙
禁忌共三條
觀活人等書云凡脚氣服補藥及用湯淋洗者皆醫之所禁也此亦一偏之說耳蓋補有宜禁者以邪壅氣實者也淋洗有宜禁者以水濕湯氣之宜避者也如果下部虛寒或以病後或以剋伐太過而脚氣不愈者豈尙堪禁補乎又若寒邪濕熱壅結不散而爲腫爲痛者最宜以辛香疎散之藥煎湯蒸洗則退邪極速豈禁洗乎惟是濕熱氣逆而上衝心腹者不可驟洗恐助濕氣上升也此必先降其氣俟其毒止在脚再行薰洗自無不利蓋補以補其弱也洗以逐其滯也夫何禁之有
有當禁於未發之先者如外臺秘要云第一忌嗔嗔則心煩煩則脚氣發又禁大語大語則傷氣氣傷病亦發又不得露足當風入水以冷水洗足兩足脛尤不宜冷雖暑月當着帛袴至冬寒加綿常令兩脛及腿溫煖微汗尤佳依此將息脚氣自消而無邪氣留連之患夏月腠理開不宜當風取凉凉處坐臥須得勞動關節令其氣暢此拒邪之法養生之要也每食後宜行三五百步疲倦便止則脚中惡氣隨卽下散雖有浮腫氣亦不上也
孫眞人云古人少有此疾自永嘉南渡衣冠之人多有之此皆濕鬱於內所致也故凡四時之中皆不得久坐久立濕冷之地亦不得因酒醉汗出脫衣洗足當風取凉皆成脚氣暑月久坐久立濕地則濕熱之氣蒸人經絡病發必熱而四肢酸疼煩悶胕腫寒熱此又山野農夫多有之以久濕傷於外也
述古
楊大受曰脚氣是壅疾當用宣通之劑使氣不能成壅也如羌活導滯湯之類所宜通用又如蒼白朮防己南星以去濕羌活獨活木瓜檳榔行氣利關節以去壅佐木通牛膝以引經當歸生地黃以和血此必用之藥也又如東垣拈痛湯之類亦甚捷餘因證之虛實而辨治之此卽通變活法也
附按
薛氏治一男子素有脚氣脇下作痛發熱頭暈嘔吐腿痺不仁服消毒護心等藥不應左關脈緊右關脈弦此亦脚氣也以半夏左經湯治之而愈一男子脚軟腫痛發熱飮冷大小便秘右關脈數乃足陽明經濕熱流注也以大黃左經湯治之而愈一婦人肢節腫痛脛足尤甚時或自汗或頭痛此太陽經濕熱所致用麻黃左經湯二劑而愈一男子兩腿腫痛脈滑而數此濕痰所致也先以五苓散加蒼朮黃柏二劑少愈更以二陳二朮檳榔紫蘇羌活獨活牛膝黃柏而瘥夫濕痰之證必先以行氣利濕健中爲主若中氣和則痰自消而濕亦無所容矣一男子右腿赤腫焮痛脈沈數用當歸拈痛湯四肢反痛乃濕毒壅遏又況下部藥不易達非藥不對症也遂砭患處去毒血仍用前藥一劑頓減又四劑而消一婦人患脚氣或時腿腫筋攣腹作痛諸藥不應漸至危篤諸書云八味丸治足少陰脚氣入腹疼痛上氣喘促欲死者遂投一服頓退又服而愈凡腎經虛寒之人多有此患乃腎承心水剋火之證少緩則死不旋踵宜急服之一婦人患腿痛不能伸屈遇風寒痛益甚諸藥不應甚苦先以活絡丹一丸頓退又服而瘳次年復痛仍服一丸亦退大半更以獨活寄生湯四劑而愈一男子素有脚氣又患附骨癰作痛服活絡丹一丸二症幷瘥上舍兪魯月素有疝不能愈因患腿痛亦用活絡丹一丸不惟腿患有效而疝亦得愈矣留都金二守女患驚風甚危諸醫皆不能救遂自用活絡丹一丸卽愈且不再作夫病邪深伏在內非此藥莫能通達但近代有云此藥引風入骨如油麵之說故後人多不肯服大抵有是病宜用是藥豈可泥於此言致病難瘥
鍼灸
凡脚氣初覺卽灸患處二三十壯或用雷火鍼以導引濕氣外出及飮醪醴以通經散邪其要法也若壅旣成而邪盛者必腫痛熱甚一時藥餌難散宜砭去惡血以消熱腫砭刺之後以藥繼之
脚氣論列方
平胃散和陣
五苓散和陣
當歸拈痛湯寒陣
立效散和陣
茱萸丸和陣
茱萸木瓜湯和陣
鷄鳴散和陣
二妙散寒陣
加味二妙丸寒陣
除濕湯和陣
胃苓湯和陣
蒼朮黃柏丸寒陣
五積散散陣
敗毒散散陣
加味敗毒散外科
紫蘇湯和陣
淸暑益氣湯和陣
紫蘇散和陣
半夏散和陣
橘皮湯和陣
人蔘散和陣
芎芷香蘇散散陣
檳榔散和陣
檳榔湯和陣
防己飮和陣
加減檳榔湯和陣
酒浸牛膝丸和陣
續斷丸和陣
活絡丹和陣
地黃湯和陣
八味丸補陣
活人犀角散寒陣
四磨飮和陣
獨活寄生湯和陣
風引獨活湯散陣
獨活湯散陣
小靑龍湯散陣
虎骨酒和陣
木通散和陣
木香散和陣
三因四斤丸補陣
小續命湯散陣
神應養眞丹和陣
追毒湯散陣
大腹皮散和陣
附子八味湯熱陣
椒艾囊和陣
大腹子散和陣
兼補厚朴湯散陣
百草煎新方因陣
桑白皮散和陣
麻黃左經湯散陣
開結導飮丸和陣
羌活導滯湯攻陣
半夏左經湯散陣
枳實大黃湯攻陣
大黃左經湯散陣
論外備用方
鹿茸丸補陣生瘡
豨薟丸和陣
加味四斤丸補陣陰氣不足
活絡飮和陣風濕
愈風丹和陣養血去風
加味四斤丸補陣腎虛
薏仁酒和陣補陰去濕
換腿丸和陣風濕
虎骨四斤丸補陣滋陰
勝駿丸和陣養氣去邪
降椒酒和陣風濕
易老天麻丸和陣血虛受邪
續斷丸和陣凉血去風
沈香湯和陣脚氣攻心
神應養眞丹和陣滋陰行經
木瓜湯和陣行氣
檳蘇散外科風濕流注
史國公浸酒方和陣
透骨散和陣行經
敷脚氣方和陣
羌活勝濕湯和陣風濕
調元健步丸和陣陰虛濕熱
濟生檳榔湯和陣疎壅
第一麻黃湯散陣惡風
第二獨活湯散陣散風
六物附子湯外科邪氣流注
痿症
經義
痿論帝曰五臟使人痿何也岐伯曰肺主身之皮毛心主身之血脈肝主身之筋膜脾主身之肌肉腎主身之骨髓故肺熱葉焦則皮毛虛弱急薄著則生痿躄也心氣熱則下脈厥而上上則下脈虛虛則生脈痿樞折挈脛縱而不任地也肝氣熱則膽泄口苦筋膜乾筋膜乾則筋急而變發爲筋痿脾氣熱則胃乾而渴肌肉不仁發爲肉痿腎氣熱則腰脊不擧骨枯而髓減發爲骨痿帝曰何以得之曰肺者臟之長也爲心之蓋也有所失亡所求不得則發肺鳴鳴則肺熱葉焦故曰五臟因肺熱葉焦發爲痿躄此之謂也悲哀太甚則胞絡絶胞絡絶則陽氣內動發則心下崩數溲血也故本病曰大經空虛發爲脈痺傳爲脈痿思想無窮所願不得意淫於外入房太甚宗筋弛縱發爲筋痿及爲白淫故下經曰筋痿者生於肝使內也有漸於濕以水爲事若有所留居處相濕肌肉濡漬痺而不仁發爲肉痿故下經曰肉痿者得之濕地也有所遠行勞倦逢大熱而渴渴則陽氣內伐內伐則熱舍於腎腎者水臟也今水不勝火則骨枯而髓虛故足不任身發爲骨痿故下經曰骨痿者生於大熱也帝曰何以別之曰肺熱者色白而毛敗心熱者色赤而絡脈溢肝熱者色蒼而爪枯脾熱者色黃而肉蠕動腎熱者色黑而齒槁帝曰論言治痿者獨取陽明何也曰陽明者五臟六腑之海主潤宗筋宗筋主束骨而利機關也衝脈者經脈之海也主滲灌谿谷與陽明合於宗筋陰陽總宗筋之會會於氣街而陽明爲之長皆屬於帶脈而絡於督脈故陽明虛則宗筋縱帶脈不引故足痿不用也帝曰治之奈何曰各補其滎而通其兪調其虛實和其逆順筋脈骨肉各以其時受月則病已矣帝曰善
生氣通天論曰因於濕首如裏濕熱不攘大筋緛短小筋弛長緛短爲拘弛長爲痿
本神篇曰精傷則骨痠痿厥精時自下
根結篇曰陽明爲闔闔折則氣無所止息而痿疾起矣故痿疾者取之陽明視有餘不足無所止息者眞氣稽留邪氣居之也
邪氣臟腑病形篇曰肺脈微緩爲痿瘻偏風脾脈緩甚爲痿厥微緩爲風痿四肢不用心慧然若無病腎脈微滑爲骨痿坐不能起起則目無所見
論證共二條
痿症之義內經言之詳矣觀所列五臟之症皆言爲熱而五臟之症又總於肺熱葉焦以致金燥水虧乃成痿症如丹溪之論治誠得之矣然細察經文又曰悲哀太甚則胞絡絶傳爲脈痿思想無窮所願不得發爲筋痿有漸於濕以水爲事發爲肉痿之類則又非盡爲火證此其有餘不盡之意猶有可知故因此而生火者有之因此而敗傷元氣者亦有之元氣敗傷則精虛不能灌漑血虛不能營養者亦不少矣若槪從火論則恐眞陽虧敗及土衰水涸者有不能堪故當酌寒熱之淺深審虛實之緩急以施治療庶得治痿之全矣
經曰濕熱不攘則大筋緛短小筋弛長緛短爲拘弛長爲痿此內經言筋病之槪乃擧隅之談以啓人之自反耳非謂大筋必無弛長小筋必無緛短也卽如痿弱必由於弛長豈大筋果無涉乎此經言之意從可知矣故於痿症之外凡遇瘈瘲等病當知拘攣者必由緛短癱弱者必由弛長斯得內經之意而於寒熱燥濕之辨亦可得其據矣
論治共二條
一凡痿由濕熱脈洪滑而症多煩熱者必當先去其火宜二妙散隨證加減用之若陰虛兼熱者宜正傳加味四物湯虎脛骨丸或丹溪補陰丹滋陰八味丸之類主之若絶無火證而止因水虧於腎血虧於肝者則不宜兼用凉藥以伐生氣惟鹿角膠丸爲最善或加味四斤丸八味地黃丸金剛丸之類俱可擇用若陰虛無濕或多汗者俱不宜輕用蒼朮蓋痿症最忌散表亦恐傷陰也
一東垣取黃柏爲君黃芪等補藥輔佐以治諸痿無一定之方有兼痰積者有濕多熱多者有濕熱相半者有挾氣者臨病制方其亦治痿之良法也
述古共四條
丹溪曰內經謂諸痿起於肺熱又謂治痿獨取陽明蓋肺金體燥居上而主氣畏火者也脾土性濕居中而主四肢畏木者也火能炎上若嗜慾無節則水失所養火寡於畏而侮所勝肺得火邪而熱矣木性剛急肺受熱則不能管攝一身脾傷則四肢不能爲用而諸痿作矣瀉南方則肺金淸而東方不實何脾傷之有補北方則心火降而西方不虛何肺熱之有故陽明實則宗筋潤能束骨而利機關矣治痿之法無出於此雖然天産作陽厚味發熱凡病痿者若不淡薄食味必不能保其全安也
纂要云濕熱東垣健步丸加燥濕降火之劑黃柏黃芩蒼朮濕痰二陳湯加蒼朮白朮黃芩黃柏之類竹瀝薑汁血虛四物加蒼朮黃柏下補陰丸氣虛四君子加蒼朮黃芩黃柏黃柏蒼朮治痿要藥也已上方治雖所主有不同而降火淸金所謂治法之大要無不同也
薛立齋曰痿症多因足三陰虛損若脾腎不足而足無力者用還少丹肝腎虛熱而足無力者六味丸如不應急用八味丸
陳無擇曰人身有皮毛血脈筋膜肌肉骨髓以成其形內則有肝心脾肺腎以主之若隨情妄用喜怒勞佚以致內臟精血虛耗使血脈筋骨肌肉痿弱無力以運動故致痿躄狀與柔風脚氣相類柔風脚氣皆外因風寒正氣與邪氣相搏故作腫苦痛爲邪實痿由內臟不足之所致但不任用亦無痛楚此血氣之虛也
痿症論列方
二妙散寒陣
四物湯補陣
東垣健步丸和陣
二陳湯和陣
金剛丸補陣
加味四物湯補陣
還少丹補陣
四君子湯補陣
加味四斤丸補陣
鹿角膠丸補陣
虎脛骨丸寒陣
八味地黃丸補陣
丹溪補陰丸寒陣
滋陰八味丸新方寒陣
六味地黃丸補陣
論外備用方
煨腎丸補陣骨痿
敗毒散散陣風濕
地黃飮子補陣
鹿茸丸補陣陰虛弱
淸燥湯寒陣濕熱
加味四斤丸補陣
勝駿丸和陣養陰祛邪
虎骨酒和陣强筋骨
滋陰大補丸補陣陰虛
續斷丸和陣凉血强筋
牛膝丸和陣肝腎虛
虎骨四斤丸補陣强陰
小續命湯散陣風濕
追毒湯散陣風濕
酒浸牛膝丸和陣壯筋骨
小安腎丸熱陣痿弱
大防風湯補陣風濕
加味二妙丸寒陣濕熱
石刻安腎丸熱陣痿弱
加味四君子湯補陣
陽痿
經義
陰陽別論曰二陽之病發心脾有不得隱曲女子不月
厥論曰厥陰之厥則少腹腫痛腹脹涇溲不利好臥屈膝陰縮腫
痿論曰思想無窮所願不得意淫於外入房太甚宗筋弛縱發爲筋痿及爲白淫陽明虛則宗筋縱
邪氣臟腑病形篇曰腎脈大甚爲陰痿微濇爲不月沈痔
經筋篇曰足太陰之筋病陰器紐痛下引臍足厥陰之筋病陰器不用傷於內則不起傷於寒則陰縮入傷於熱則縱挺不收
經脈篇曰足厥陰結於莖氣逆則睾腫卒疝實則挺長虛則暴癢
至眞要大論曰太陽之勝隱曲不利互引陰股
本神篇曰肝悲哀動中則傷魂魂傷則狂忘不精當人陰縮而攣筋兩脇骨不擧恐懼而不解則傷精精傷則骨痠痿厥精時自下
生氣通天論曰濕熱不攘大筋緛短小筋弛長緛短爲拘弛長爲痿
疎五過論帝曰凡未診病者必問嘗貴後賤雖不中邪病從內生名曰脫營嘗富後貧名曰失精身體日減氣虛無精病深無氣洒洒然時驚病深者以其外耗於衛內奪於營良工所失不知病情此治之一過也凡欲診病者必問飮食居處暴樂暴苦始樂後苦皆傷精氣精氣竭絶形體毁沮暴怒傷陰暴喜傷陽厥氣上行滿脈去形愚醫治之不知補瀉不知病情精華日脫邪氣乃幷此治之二過也
陰陽應象大論曰北方生寒在志爲恐恐傷腎思勝恐
宣明五氣篇曰精氣幷於腎則恐
調經論曰血有餘則怒不足則恐
論證共三條
凡男子陽痿不起多由命門火衰精氣虛冷或以七情勞倦損傷生陽之氣多致此症亦有濕熱熾盛以致宗筋弛緩而爲痿弱者譬以暑熱之極則諸物綿萎經云壯火食氣亦此謂也然有火無火脈症可別但火衰者十居七八而火盛者僅有之耳
一凡思慮焦勞憂鬱太過者多致陽痿蓋陰陽總宗筋之會會於氣街而陽明爲之長此宗筋爲精血之孔道而精血實宗筋之化源若以憂思太過抑損心脾則病及陽明衝脈而水穀氣血之海必有所虧氣血虧而陽道斯不振矣經曰二陽之病發心脾有不得隱曲及女子不月者卽此之謂
一凡驚恐不釋者亦致陽痿經曰恐傷腎卽此謂也故凡遇大驚卒恐能令人遺失小便卽傷腎之驗又或於陽旺之時忽有驚恐則陽道立痿亦其驗也余嘗治一强壯少年遭酷吏之恐病似脹非脹似熱非熱絶食而困衆謂痰火宜淸中焦余診之曰此恐懼內傷少陽氣索而病及心腎大虧證也遂峻加溫補兼治心脾一月而起愈後形氣雖健如初而陽寂不擧余告之曰根蒂若斯腎傷已甚非少壯所宜之兆速宜培養心腎庶免他虞彼反以恐嚇爲疑全不知信未及半載竟復病而歿可見恐懼之害其不小者如此新按
論治共三條
一命門火衰精氣虛寒而陽痿者宜右歸丸贊育丹石刻安腎丸之類主之若火不甚衰而止因血氣薄弱者宜左歸丸斑龍丸全鹿丸之類主之
一凡因思慮驚恐以致脾腎虧損而陽道痿者必須培養心脾使胃氣漸充則衝任始振而元可復也宜七福飮歸脾湯之類主之然必大釋懷抱以舒神氣庶能奏效否則徒資藥力無益也其有憂思恐懼太過者每多損抑陽氣若不益火終無生意宜七福飮加桂附枸杞之類主之
一凡肝腎濕熱以致宗筋弛縱者亦爲陽痿治宜淸火以堅腎然必有火症火脈內外相等者方是其證宜滋陰八味丸或丹溪大補陰丸虎潛丸之類主之火之甚者如滋腎丸大補丸之類俱可用
述古
薛立齋曰按陰莖屬肝之經絡蓋肝者木也如木得湛露則森立遇酷暑則萎悴若因肝經濕熱而患者用龍膽瀉肝湯以淸肝火導濕熱若因肝經燥熱而患者用六味丸以滋腎水養肝血而自安又曰瓊玉膏固本丸坎離丸此輩俱是沈寒瀉火之劑非腸胃有燥熱者不宜服若足三陰經陰虛發熱者久而服之令人無子蓋損其陽氣則陰血無所生故也屢驗
簡易方
一方治陽事不起用蛇床子五味子兎絲子等分爲末蜜丸梧子大每服三五十丸溫酒下日三服
陽痿論列方
左歸丸新方補陣
右歸丸新方補陣
全鹿丸補陣
贊育丹新方因陣
七福飮新方補陣
歸脾湯補陣
石刻安腎丸熱陣
虎潛丸寒陣
瓊玉膏補陣
滋陰八味丸新方寒陣
固本丸補陣
六味丸補陣
龍膽瀉肝湯寒陣
坎離丸寒陣
滋腎丸寒陣
丹溪大補陰丸寒陣
斑龍丸補陣
大補丸寒陣
景岳全書卷之三十三貫集雜證謨
疝氣
經義
骨空論曰任脈爲病男子內結七疝女子帶下瘕聚督脈生病從少腹上衝心而痛不得前後爲衝疝
長刺節論曰病在少腹腹痛不得大小便病名曰疝得之寒刺少腹兩股間刺腰髁骨間刺而多之盡炅病已
經脈篇曰足厥陰肝病丈夫㿉疝婦人少腹腫肝所生病爲飱泄狐疝足厥陰之別循脛上睾結於莖其氣逆則睾腫卒疝實則挺長虛則暴癢取之所別也
繆刺論曰邪客於足厥陰之絡令人卒疝暴痛刺足大指爪甲上與肉交者各一痏左取右右取左
脈解篇曰厥陰所謂㿗疝婦人少腹腫也陰亦盛而脈脹不通故曰㿗癃疝也
陰陽別論曰三陽爲病發寒熱其傳爲㿗疝
經筋篇曰足陽明之筋病㿉疝腹筋急足太陰之筋病陰器紐痛上引臍兩脇痛足厥陰之筋病陰器不用傷於內則不起傷於寒則陰縮入傷於熱則縱挺不收
邪氣臟腑病形篇曰小腸病者小腹痛腰脊控睾而痛時窘之後
四時氣篇曰小腹控睾引腰脊上衝心邪在小腸者連睾系屬於脊貫肝肺絡心系氣盛則厥逆上衝腸胃燻肝散於肓結於臍
玉機眞藏論曰是故風者百病之長也弗治脾傳之腎病名曰疝瘕少腹寃熱而痛出白一名曰蠱
本臟篇曰腎下則腰尻痛不可以俛仰爲狐疝
平人氣象論曰寸口脈沈而弱曰寒熱及疝瘕少腹痛脈急者疝瘕少腹痛
脈要精微論曰診得心脈而急病名心疝少腹當有形也
邪氣臟腑病形篇曰心脈微滑爲心疝引臍小腹鳴肝脈滑甚爲㿉疝脾脈微大爲疝氣滑甚爲㿉癃濇甚爲腸㿉微濇爲內㿉多下膿血腎脈滑甚爲癃㿉
大奇論曰腎脈大急沈肝脈大急沈皆爲疝心脈搏滑急爲心疝肺脈沈搏爲肺疝三陽急爲瘕三陰急爲疝
五臟生成篇曰靑脈之至也長而左右彈有積氣在心下支胠名曰肝痺得之寒濕與疝同法黃脈之至也大而虛有積氣在腹中有厥氣名曰厥疝女子同法
四時刺逆從論曰厥陰滑則病狐疝風少陰滑則病肺風疝太陰滑則病脾風疝陽明滑則病心風疝太陽滑則病腎風疝少陽滑則病肝風疝
至眞要大論曰陽明司天丈夫㿗疝婦人少腹痛陽明之勝外發㿗疝太陽在泉民病少腹控睾引腰脊上衝心痛太陽之復少腹控睾引腰脊上衝心太陰在泉主勝甚則爲疝
論證共三條
疝氣病者凡小腹睾丸爲腫爲痛止作無時者皆是也但疝症不一如內經所謂狐疝者以其出入不常也有言㿗疝者以其頑腫不仁也有衝疝者以其自少腹上衝而痛也有厥疝者以結氣在陰而氣逆爲疝也有疝瘕者以少腹寃熱而痛出白一名曰蠱也有六經風疝者如四時刺逆從論所言者是也有小腸疝者如邪氣臟腑病形篇所言者是也凡此七者總皆疝之爲義然疝之爲病不獨男子有之而婦人亦有之經曰有積氣在腹中有厥氣名曰厥疝女子同法又曰厥陰所謂㿗疝婦人少腹腫也至若衝疝瘕之屬亦皆男婦之所同病者然惟睾丸之病獨在男子而他則均當詳察也觀張子和曰夫遺溺閉癃陰痿脬痺精滑白淫皆男子之病也若血涸不月月罷腰膝上熱足躄嗌乾癃閉少腹有塊或定或移前陰突出後陰痔核皆女子之病也但女子不謂之疝而謂之瘕若年少而得之不計男子婦人皆無子此說誠非謬也然今人但言男子之疝而全不知婦人之疝殊失之矣
一疝氣所屬本非一經如內經所云任脈爲病男子內結七疝女子帶下瘕聚督脈生病從少腹上衝心而痛不得前後爲衝疝又曰脾傳之腎病名曰疝瘕又曰三陽爲病發寒熱其傳爲㿗疝又曰邪在小腸者連睾係屬於脊又曰邪客於足厥陰之絡令人卒疝暴痛又如心肝脾肺腎五疝之脈各有所辨此素問言諸經之疝也又經筋篇等言足陽明之筋病㿉疝腹筋急足太陰之筋病陰器紐痛下引臍兩脇痛足厥陰之筋病陰器不用等義此靈樞言諸經之疝也自張子和云疝有七前人論者其多其非靈樞素問銅人之言予皆不取乃引靈樞之論曰足厥陰之筋聚於陰器故陽明與太陰之筋皆會於陰器惟厥陰主筋故爲疝者必本之厥陰此子和之意以疝爲筋病而筋主於肝故謂疝必厥陰似亦有理而實則不然觀內經諸論之如前者謂非靈素之言而子和皆不可取乎且筋雖主於厥陰然散見諸經卽爲諸經之筋矣若病在諸經固可因筋而廢經乎矧如厥論曰前陰者宗筋之所聚太陰陽明之合也又痿論曰陰陽總宗筋之會會於氣街而陽明爲之長此亦可以不取乎然則小腹前陰之經則厥陰少陰太陰陽明少陽太陽以至衝任督脈皆有所涉今考銅人經治疝之法則諸經皆有兪穴若謂止屬厥陰則諸經皆可廢矣卽子和亦歷指諸經之穴謂諸穴雖亦治疝然終非受疝之地此說何也自後丹溪遂因子和之言謂經有七疝寒水筋血氣狐㿗也專主肝經與腎經絶無相干再至戴原禮又因丹溪之說云疝本屬厥陰之一經余嘗見俗說小腸膀胱下部氣者皆妄言也嗚呼此等議論皆後學逞億之見果堪信乎果堪法乎醫失眞傳類多如此故非靈素銅人之言余誠不敢取也今錄銅人治疝穴法條列後章以便後人用證
一疝氣之病有寒證亦有熱證然必因先受寒濕或犯生冷以致邪聚陰分此其肇端之始則未有不因寒濕而致然者及其病鬱旣久則鬱而成熱者有之或以陽臟之人火因邪聚而濕熱相資者亦有之故在內經言疝則寒熱皆有所論如曰病在少腹腹痛不得大小便病名曰疝得之寒曰陰亦盛而脈脹不通故曰㿗癃疝也曰肝痺得之寒濕與疝同法曰太陽太陰陽明之勝復皆有疝氣是皆言疝之寒也又如曰脾風傳腎名曰疝瘕少腹寃熱而痛出白一名曰蠱曰足厥陰之筋病陰器不用傷於寒則陰縮入傷於熱則縱挺不收是皆言疝之熱也此內經之言寒言熱未嘗偏廢者如此觀丹溪曰自素問而下皆以爲寒蓋寒主收引經絡得寒則引而不行所以作痛者然亦有踢氷涉水終身不病此者無熱在內故也大抵此症始於濕熱在經鬱而至久又得寒氣外來不得疎散所以作痛若只作寒論恐未爲備此丹溪之論如此故其治多從火而倍用山梔黃柏之屬余則不能無言也觀內經之言疝者如前原非只作寒論第言寒者較多於熱亦自疝家之正理不可易也矧疝以寒邪入經所以爲痛及其久也方爲鬱熱使其始不受寒何由致疝此寒爲本而熱爲標也若謂始於濕熱在經又得邪氣外來所以作痛則反以熱爲本而寒爲標矣豈其然乎至若踼氷涉水終身不痛者此雖有貴賤之分久暫之異然必以陽氣內實而寒不能犯者有之若謂無熱在內故寒自不入又豈其然乎此致病之因有不得不辨也是以內經之論凡至切至當者胡可弗遵後世之談其多鑿多偏者安庸盡信再若治此之法固不可必其爲寒又不可必其爲熱但治初受之邪必當以溫經散寒行氣除濕爲主切不可早用寒凉致留邪氣則遺害非淺及其久也則有始終以寒者有因寒鬱熱者有元陽受傷而虛陷日甚者但當察其形氣病氣因病制方若果有熱症熱脈顯然外見者方可治以寒凉如無熱證可據而執云大抵疝由濕熱則無者生之有者甚之矣此習俗之通弊有不可不鑑也
論治共十一條
凡治疝之法當察所由此雖以受寒受濕因而成疝然或以色慾或以勞損或以鬱怒或以飮食酒濕之後不知戒愼致受寒邪則以陰求陰流結於衝任血氣之海而下歸陰分遂成諸疝故其爲病則有遇寒而發者有鬱久成熱遇熱而發者有鬱則氣逆遇鬱怒而發者有濕因寒滯遇濕而發者有疲極則傷筋遇勞苦而發者有虛邪在少陰厥陰遇色慾而發者有飮食之濕在陽明太陰遇酒酪而發者至其久也則正氣陷而不擧邪氣留而不去而爲㿗爲木難於愈矣故治此者必當因其所因辨而治之則無不隨手可愈若茫然混然徒執一偏之見而至老不寤者卽與之談終無益也
一治疝必先治氣故病名亦曰疝氣非無謂也蓋寒有寒氣熱有熱氣濕有濕氣逆有逆氣氣在陽分則有氣中之氣氣在陰分則有血中之氣凡氣實者必須破氣氣虛者必須補氣故治疝者必於諸證之中俱當兼用氣藥
一疝之暴痛或痛甚者必以氣逆宜先用荔香散氣實多滯者宜寶鑑川楝散或天台烏藥散非有實邪而寒勝者宜煖肝煎主之
一寒疝最能作痛多因觸自寒邪或犯生冷所致凡喜煖畏寒脈弦細鼻尖手足多冷大小便無熱之類皆是也寒微者宜荔香散煖肝煎腎氣丸神應散丁香楝實丸之類主之寒甚者宜醫林四神丸百一選方十補丸胡蘆巴丸沈香桂附丸之類主之一法以五積散加鹽炒吳茱萸小茴香各一錢薑五片葱白五寸同煎空心熱服大治氣痛不可忍
一熱疝大能作痛凡火邪聚於陰分而爲痛者必有熱症熱脈或大便秘結或小水熱閉不通或爲脹爲滿而煩熱喜冷者是也宜大分淸飮或茵陳飮加茴香川楝子之類或以加味通心飮葵子湯之類主之又有腎本不虛而肝經濕熱火旺莖中作痛筋急縮或痛或癢或腫或挺縱不收白物如精隨溺而下者此筋疝也宜龍膽瀉肝湯主之
一濕疝多爲重墜脹滿然亦有痛者宜以前寒熱證參而治之有不痛而久墜不愈者是卽㿗疝之屬單宜治濕理氣以加味五苓散或局方守效丸或蒼朮散或三層茴香丸之屬主之一云凡治㿗疝非斷房事厚味不能取效
一疝病遇酒而發者多因濕熱當先去其濕濕而熱者大分淸飮加茴香川楝之屬濕兼寒者宜加味五苓散主之或以葛花解酲湯加減用之
一血結少腹間者是爲血疝但察其非氣非食小腹硬而有形大便秘結而黑小水利者必血積血疝之屬宜桃仁膏或桃仁煎或玉燭散之類下之
一疝遇色慾而發者是必陰虛之屬若陰虛兼動相火者宜以六味地黃湯加知母黃柏山梔茴香川楝之類主之若陰虛無火或兼寒痛精虛者宜理陰煎或八味地黃湯加茴香枸杞之類或用煖肝煎主之
一疝久者必多虛證或以元氣本虛而偶患者亦有虛證或不耐勞苦而微勞卽發者亦有虛證當以脈症辨之凡治虛疝當察其虛在陰分或在陽分陰虛者輕則煖肝煎八味地黃湯甚則理陰煎補陰益氣煎之類酌而用之陽虛者宜溫胃飮歸脾湯補中益氣湯之類主之若陽虛至甚者必用桂附椒薑或以六味回陽飮之類主之若虛中挾滯者宜以前法爲主而加以疎導之藥如川楝茴香枳實山査梔子之屬酌其宜而佐用之
一疝有邪實當下者詳後條張子和論中
述古共八條
巢氏病源曰諸疝者陰氣積於內復爲寒氣所加使營衛不調氣血虛弱故風冷入其腹內而成疝也疝者痛也或小腹痛不得大小便或手足厥冷繞臍痛自汗或冷氣逆上搶心腹令心痛或裏急而腹痛此諸候非一故云諸疝也
許學士云大抵此疾雖因虛得之不可以虛而驟補經云邪之所湊其氣必虛留而不去其病則實故必先滌所蓄之熱然後補之是以諸方多借巴豆氣者蓋謂此也
劉宗厚云謹按疝症雖始爲因虛而得必邪實迫痛而未下者故當先瀉而後補也至有虛甚迫痛上爲嘔逆或下有遺精者此邪實正虛之甚矣此欲不補可乎但恐補之則無益瀉之則氣轉陷幸而獲生者鮮矣
陳無擇曰經云七疝諸疝等義更不見名狀但有寒疝㿗疝狐疝而已唯大奇論列五臟脈爲五疝者如前大抵血因寒泣則爲瘕氣因寒聚則爲疝但五臟脈理不同不可不辨且腎脈本沈心脈本滑受寒則急於理乃是肝脈本弦肺脈本濇幷謂之沈未爲了義又脾不出本脈但云急爲疝亦文義之缺也凡云急者緊也緊爲寒亦可類推且賊風入腹亦爲疝冒暑履濕皆能爲疝當隨四氣改易急字風則浮弦暑則洪數濕則緩細於理始明要知疝雖兼臟氣皆外所因也寒泣風散暑鬱濕著絞刺擊搏無有定處倉卒之際痛不堪忍世人稱爲橫弦竪弦膀胱小腸氣賊風入腹等名義不同症狀則一
張子和曰內經曰木鬱則達之達謂吐也令條達其氣也肝之積本當吐者然觀其病之上下以順爲貴仲景所謂上宜吐下宜瀉者此也敢列七疝圖於下以示後之君子庶幾有所憑藉者焉寒疝其狀囊冷結硬如石陰莖不擧或控睾丸而痛得於坐臥濕地或寒月涉水或冒雨雪或坐臥磚石或風冷處使內過勞宜以溫劑下之久而無子水疝其狀腎囊腫痛陰汗時出或囊腫而狀如水晶或囊癢而搔出黃水或少腹中按之作水聲得於飮水醉酒使內過勞汗出而遇風寒濕之氣聚於囊中故水多令人爲卒疝宜以逐水之劑下之有漏鍼去水者人多不得其法筋疝其狀陰莖腫脹或潰或膿或痛而裏急筋縮或莖中痛痛極則癢或挻縱不收或白物如精隨溲而下久而得於房室勞傷及邪術所使宜以降心之劑下之血疝其狀如黃瓜在少腹兩旁橫骨兩端約中俗云便癰得於重感春夏大燠勞動使內氣血流溢滲入脬囊留而不去結成癰腫腫少血多宜以和血之劑下之氣疝其狀上連腎區下及陰囊或因號哭忿怒則氣鬱之而脹怒哭號罷則氣散者是也有一治法以鍼出氣而愈者然鍼有得失宜以散氣之藥下之◇或小兒亦有此疾俗曰偏氣得於父已年老或年少多病陰痿精怯强力入房因而有子胎中病也此疝不治惟築賓一穴灸=鍼@儒門事親之狐疝其狀如瓦臥則入小腹行立則出小腹入囊中狐晝則出穴而溺夜則入穴而不溺此疝出入上下往來正與狐相類也亦與氣疝大同小異今人帶鉤鈐是也宜以逐氣流經之藥下之㿗疝其狀陰囊腫縋如升如斗不癢不痛者是也得之地氣卑濕所生故江淮之間湫塘之處多感此疾宜以去濕之藥下之◇女子陰戶突出雖亦此類乃熱則不禁固也不可便謂虛寒而澁之燥之補之本名曰瘕宜以苦下之以苦堅之◇王太僕曰陽氣下墜陰氣上爭上爭則寒多下墜則筋緩故睾垂縱緩因作㿗疝也已上七疝下去其病之後可調則調可補則補各量病勢勿拘俗法經所謂陰盛而腹腫不通者㿗癃疝也不可不下
劉宗厚曰按子和所論病本經絡之原至爲詳盡但七疝名固不同治法當異然俱用攻下之法愚切疑焉雖錢仲陽亦曰肝爲相火有瀉無補丹溪有曰肝只是有餘腎只是不足夫厥陰一經受疝宜通勿塞固宜亦當視其淺深而行之可也況有邪氣客於膀胱小腸之經者若干於少陰腎經則宜通勿塞之法可例用乎
愚謂子和七疝之治雖各有不同然無非用下則不能無偏故劉宗厚徐用誠皆疑而議之亦謂其太過耳非謂盡不可用也再觀丹溪之法則曰治疝大不宜下是又相左之甚矣余因考子和治按如治蔡參軍因坐濕地疝痛不堪用導水丸下之而愈又治一人因瘧渴過飮漿水病疝醫進薑附爲燥熱所壅以致陰囊重墜大如升斗乃先以導水丸後用猪膚散大下之而愈又治一夫病卒疝赤腫大痛數日不止諸藥如石投水遂以導水丸次以通經散大下之而愈若此類者豈皆不可下乎故但宜酌其虛實緩急如或爲邪熱所閉或以少年暴疾或以腫硬赤痛之極者則如導水丸三花神祐丸禹功散之類皆所當用蓋邪盛而急勢不可當有非行氣利水等劑所能及者則不得不攻此子和之法亦自有必不可廢者是不可不察也
辨疑錄云治疝者每用五苓散內加行氣之藥獲效者多按藥性猪苓澤瀉分理陰陽以和心與小腸之氣白朮調脾幷利臍腰間濕及死血茯苓淡利膀胱水桂能伐肝邪茴香善治小腸之氣金鈴子橘核去膀胱之氣檳榔下氣少加木通以導引小腸之邪屢用屢驗
諸經治疝灸法
足陽明經氣衝歸來水道陰市大巨陷谷
足太陰經衝門府舍陰陵泉三陰交
足少陰經肓兪四滿陰谷築賓治小兒胎病交信太谿照海然谷
足厥陰經急脈曲泉中都蠡溝中封太衝行間大敦
足太陽經肝兪次髎合陽承山金門
足少陽經五樞肩井丘墟
督脈命門長强
任脈曲骨中極關元石門氣海陰交
一法於關元兩旁相去各三寸靑脈上灸七壯卽愈左灸左右灸右用驗
一法令病者合口以草橫量兩口角爲一摺照此再加二摺共爲三摺屈成三角如△樣將上角安臍中心兩角安臍下兩旁當下兩角處是穴左患灸右右患灸左左右俱患卽兩灸之艾柱如麥粒灸十四壯或二十一壯卽安
一闌門穴在陰莖根兩旁各開三寸是穴鍼一寸半灸七壯治木腎偏墜按此卽奇兪中泉陰穴千金翼云在橫骨旁三寸治㿗卵偏大灸百壯三報之
一外陵穴在臍左右各開一寸半灸疝立效永不再發屢用屢驗
一風市穴在膝上七寸外側兩筋間又取法令正身平立直垂兩手着腿當中指盡處陷中是穴鍼五分灸七壯千金云灸百壯重者五六百壯治疝氣外腎腫小腸氣痛腹內虛鳴此風痺疼痛之要穴
熨治法
嚴氏云用食鹽半斤炒極熱以故帛包熨痛處
一法用泥葱白一握置臍中上用熨斗熨之或上置艾灼之妙或以葱白爲一束葉切爲寸厚葱餠烘熱置臍上仍以熨斗熨之尤便而妙
疝氣論列方
荔香散新方因陣
川楝散和陣
加味通心飮寒陣
煖肝煎新方熱陣
理陰煎新方熱陣
龍膽瀉肝湯寒陣
六味丸補陣
八味丸補陣
葛花解酲湯和陣
溫胃飮新方熱陣
腎氣丸熱陣
歸脾湯補陣
加味五苓散和陣
玉燭散攻陣
五積散散陣
丁香楝實丸熱陣
蒼朮散和陣
葵子湯寒陣
天台烏藥散和陣
桃仁煎攻陣
桃仁膏和陣
茵陳飮新方寒陣
百選十補丸熱陣
神應散熱陣
守效丸和陣
醫林四神丸熱陣
神祐丸攻陣
禹功散攻陣
三層茴香丸熱陣
導水丸攻陣
胡蘆巴丸熱陣
六味回陽飮新方熱陣
大分淸飮新方寒陣
沈香桂附丸熱陣
補中益氣湯補陣
補陰益氣煎新方補陣
論外備用方
荔核散和陣氣疝
祛痛散和陣氣逆
木香導氣丸因陣
降椒酒和陣風濕
苦楝丸熱陣奔豚
加減柴苓湯和陣濕疝寒熱
蟠葱散熱陣寒滯
羊肉湯熱陣寒疝
疝氣神方因陣
去鈴丸因陣
奪命丹熱陣陰寒
當歸羊肉湯熱陣寒疝
川楝子丸因陣寒滯
固元丹固陣虛寒
濕疝陰丸作痛因陣
脫肛
論證
大腸與肺爲表裏肺熱則大腸燥結肺虛則大腸滑脫此其要也故有因久瀉久痢脾腎氣陷而脫者有因中氣虛寒不能收攝而脫者有因勞役吐瀉傷肝脾而脫者有因酒濕傷脾色慾傷腎而脫者有因腎氣本虛關門不固而脫者有因過用寒凉降多亡陽而脫者有因濕熱下墜而脫者然熱者必有熱證如無熱證便是虛證且氣虛卽陽虛非用溫補多不能效凡小兒元氣不實者常有此症故陳自明曰大腸虛寒其氣下陷則肛門翻出或因産努力其肛亦然是誠確見之論
論治
經曰下者擧之徐之才曰澁可去脫皆治脫肛之法也故古人之治此者多用蔘芪歸朮川芎甘草升麻之類以升之補之或兼用五味烏梅之類以固之澁之仍外用薰洗收澁之藥則無有不愈凡中氣微虛而脫者宜四君子湯或五味異功散中寒吐瀉而脫者五君子煎或溫胃飮瀉痢不止而滑脫者胃關煎或加烏梅五味文蛤木香之屬以佐之脾虛下陷而脫者補中益氣湯或擧元煎陰虛肝腎不足而下陷者補陰益氣煎陰中陽虛而脫者理陰煎或大補元煎以上諸證凡虛中挾火或熱赤或腫痛宜用補中益氣湯加黃連黃芩槐花之類加減治之然必眞有火症火脈方可酌用寒凉若非實火則大忌苦寒以防其沈降敗脾也若婦人産後用力太過肛門脫出者宜六物煎加升麻或用殿胞煎加人蔘仍須用溫熱湯洗而收之若濕熱下墜疼痛脫肛甚者抽薪飮大分淸飮微者約營煎
述古
薛立齋曰脫肛屬大腸氣血虛而兼濕熱凡濕熱勝者升陽除濕湯血熱者四物加條芩槐花血虛者四物加白朮茯苓兼痔而痛者四物加槐花黃連升麻久痢者補中益氣湯加酒炒芍藥中氣虛陷者前湯加半夏炮薑五味茯苓腎虛者六味丸虛寒者八味丸
簡易方
一方用五倍子末三錢明礬末二錢水二碗煎沸熱洗立收
一方治脫肛三五寸者先用五倍礬湯洗過次用赤石脂爲末以油紙托上四圍皆摻之妙
一方用桑葉桃葉煎湯入礬末洗之則愈或以萆麻子搗膏藥貼頂心則不下脫
一方用石灰炒熱以帛包裏令患人坐其上冷卽易之
灸脫肛法
長强穴灸三壯愈臍中隨年壯百會灸三壯治小兒脫肛
脫肛論列方
四君子湯補陣
五君子煎新方熱陣
大補元煎新方補陣
溫胃飮新方熱陣
四物湯補陣
大分淸飮新方寒陣
補中益氣湯補陣
胃關煎新方熱陣
六物煎新方因陣
升陽除濕湯和陣
擧元煎新方補陣
六味丸補陣
五味異功散補陣
理陰煎新方熱陣
殿胞煎新方因陣
八味丸補陣
補陰益氣煎新方補陣
抽薪飮新方寒陣
約營煎新方寒陣
論外備用方
縮砂散因陣伏熱
伏龍肝散因陣擦敷
眞人養臟湯和陣
蟠龍散因陣擦敷
薰洗熨法因陣
蔘朮芎歸湯因陣氣虛
凉血淸腸散因陣血熱
訶子人蔘湯因陣虛陷
景岳全書卷之三十四天集雜證謨
癲狂癡獃
經義
宣明五氣篇曰邪入於陽則狂邪入於陰則痺搏陽則癲疾搏陰則爲瘖
生氣通天論曰陰不勝其陽則脈流薄疾幷乃狂陽不勝其陰則五臟氣爭九竅不通
調經論曰血幷於陰氣幷於陽故爲驚狂
通天篇曰太陽之人多陽而少陰必謹調之無脫其陰而瀉其陽陽重脫者易狂陰陽皆脫者暴死不知人也
本神篇曰肝悲哀動中則傷魂魂傷則狂忘不精肺喜樂無極則傷魄魄傷則狂狂者意不存也
脈解篇曰太陽所謂甚則狂癲疾者陽盡在上而陰氣從下下虛上實故狂癲疾也陽明所謂病至則欲承高而歌棄衣而走者陰陽復爭而外幷於陽故棄衣而走也
陽明脈解篇帝曰足陽明之脈病甚則棄衣而走登高而歌或至不食數日踰垣上屋所上之處皆非其素所能也病反能者何也岐伯曰四肢者諸陽之本也陽盛則四肢實實則能登高也熱盛於身故棄衣欲走也陽盛則使人妄言罵詈不避親疎而不欲食故妄走也
病能論帝曰有病怒狂者此病安在岐伯曰生於陽也陽氣者因暴折而難決故善怒也病名曰陽厥帝曰何以知之岐伯曰陽明者常動巨陽少陽不動不動而動大疾此其候也帝曰治之奈何曰奪其食卽已夫食入於陰長氣於陽故奪其食卽已使之服以生鐵洛爲飮夫生鐵洛者下氣疾也
通評虛實論帝曰癲疾何如岐伯曰脈搏大滑久自已脈小堅急死不治帝曰癲疾之脈虛實何如岐伯曰虛則可治實則死
大奇論曰心脈滿大癎瘈筋攣肝脈小急癎瘈筋攣二陰急爲癎厥
邪氣臟腑病形篇曰心脈緩甚爲狂笑微濇爲癲疾肺脈急甚爲癲疾腎脈急甚爲骨癲疾
奇病論帝曰人生而有病癲疾者病名曰何安所得之岐伯曰病名爲胎病此得之在母腹中時其母有所大驚氣上而不下精氣幷居故令子發爲癲疾也
寒熱病篇曰暴攣癎眩足不任身取天柱
癲狂篇曰癲疾始生先不樂頭重痛視擧目赤甚作極已而煩心候之於顔取手太陽陽明太陰血變而止癲疾始作先反僵因而脊痛候之足太陽陽明太陰手太陽血變而止癲疾始作而引口啼呼喘悸者候之手陽明太陽左强者攻其右右强者攻其左血變而止治癲疾者常與之居察其所當取之處病至視之有過者瀉之置其血於瓠壺之中至其發時血獨動矣不動灸窮骨二十壯窮骨者骶骨也骨癲疾者顑齒諸腧分肉皆滿而骨居汗出煩悗嘔多沃沫氣下泄不治筋癲疾者身倦攣急大刺項大經之大杼脈嘔多沃沫氣下泄者不治脈癲疾者暴仆四肢脈皆脹而縱脈滿盡刺之出血不滿灸之挾項太陽灸帶脈於腰相去三寸諸分肉本輸嘔多沃沫氣下泄者不治癲疾者疾發如狂者死不治
以上俱言癲疾
癲狂篇曰狂始生先自悲也喜忘苦怒善恐者得之憂飢治之取手太陰陽明血變而止及取足太陰陽明狂始生少臥不飢自高賢也自辯智也自尊貴也善罵詈日夜不休治之取手陽明太陽太陰舌下少陰視之盛者皆取之不盛釋之也狂言驚善笑好歌樂妄行不休者得之大恐治之取手陽明太陽太陰狂目妄見耳妄聞善呼者少氣之所生也治之取手太陽大陰陽明足太陰頭兩顑狂者多食善見鬼神善笑而不發於外者得之有所大喜治之取足太陰太陽陽明後取手太陰太陽陽明狂而新發未應如此者先取曲泉左右動脈及盛者見血有頃已不已以法取之灸骨骶二十壯
以上俱言狂症
長刺節論曰病在諸陽脈且寒且熱諸分且寒且熱名曰狂刺之虛脈視分盡熱病已止病初發歲一發不治月一發不治月四五發名曰癲病刺諸分諸脈其無寒者以鍼調之病已止
二十難曰重陽者狂重陰者癲脫陽者見鬼脫陰者目盲
五十九難曰狂癲之病何以別之然狂疾之始發少臥而不飢自高賢也自辯智也自倨貴也妄笑好歌樂妄行不休是也癲疾始發意不樂僵仆直視其脈三部俱盛是也
論證共二條
癲狂之病病本不同狂病之來狂妄以漸而經久難已癲病之至忽然僵仆而時作時止狂病常醒多怒而暴癲病常昏多倦而靜由此觀之則其陰陽寒熱自有氷炭之異故難經曰重陽者狂重陰者癲義可知也後世諸家有謂癲狂之病大槪是熱此則未必然也此其形氣脈氣自亦有據不可不辨察陰陽分而治之
一癲卽癎也觀內經所言癲症甚詳而癎則無辨卽此可知後世有癲癎風癎風癲等名所指不一則徒滋惑亂不必然也又如別錄所載五癎曰馬癎牛癎猪癎羊癎鷄癎者卽今人之謂羊癲猪癲也此不過因其聲之相似遂立此名可見癲癎無二而諸家於癲症之外又有癎症誠屬牽强無足憑也又千金方有風癎驚癎食癎及陰癎陽癎之說皆所當辨幷列後條
論治共五條
凡狂病多因於火此或以謀爲失志或以思慮鬱結屈無所伸怒無所洩以致肝膽氣逆木火合邪是誠東方實證也此其邪承於心則爲神魂不守邪承於胃則爲暴橫剛强故治此者當以治火爲先而或痰或氣察其甚而兼治之若止因火邪而無脹閉熱結者但當淸火宜抽薪飮黃連解毒湯三補丸之類主之若水不制火而兼心腎微虛者宜朱砂安神丸或服蠻煎二陰煎主之若陽明火盛者宜白虎湯玉泉散之類主之若心脾受熱叫罵失常而微兼閉結者宜淸心湯凉膈散三黃丸當歸龍薈丸之類主之若因火致痰者宜淸膈煎抱龍丸生鐵落飮主之甚者宜滾痰丸若三焦邪實熱甚者宜大承氣湯下之若痰飮壅閉氣道不通者必須先用吐法幷當淸其飮食此治狂之要也
一癲病多由痰氣凡氣有所逆痰有所滯皆能壅閉經絡格塞心竅故發則旋暈僵仆口眼相引目睛上視手足搐搦腰脊强直食頃乃甦此其焂病焂已者正由氣之焂逆焂順也故治此者當察痰察氣因其甚者而先之至若火之有無又當審其脈症而兼爲之治也氣滯者宜排氣飮大和中飮四磨飮或牛黃丸蘇合丸集成潤下丸之類主之痰盛者宜淸膈煎六安煎二陳湯橘皮半夏湯或抱龍丸朱砂滾涎丸之類主之兼痰兼火者宜淸膈煎朱砂安神丸丹溪潤下丸之類主之痰逆氣滯之甚者必用吐法吐後隨症調理之
一癲癎症無火者多若無火邪不得妄用凉藥恐傷脾氣以致變生他症且復有陰盛陽衰及氣血暴脫而絶無痰火氣逆等病者則凡四君四物八珍十全大補等湯或乾薑桂附之類皆所必用不得謂癲癎盡屬實邪而槪禁補劑也若眞陰大損氣不歸根而時作時止昏沈難愈者必用紫河車丸方可奏效其有虛中挾實微兼痰火不淸而病久不愈者集驗龍腦安神丸最得其宜隨症增減可爲法也
一癡獃症凡平素無痰而或以鬱結或以不遂或以思慮或以疑貳或以驚恐而漸致癡獃言辭顚倒擧動不經或多汗或善愁其症則千奇萬怪無所不至脈必或弦或數或大或小變易不常此其逆氣在心或肝膽二經氣有不淸而然但察其形體强壯飮食不減別無虛脫等證則悉宜服蠻煎治之最穩最妙然此症有可愈者有不可愈者亦在乎胃氣元氣之强弱待時而復非可急也凡此諸症若以大驚猝恐一時偶傷心膽而致失神昏亂者此當以速扶正氣爲主宜七福飮或大補元煎主之
一小兒無狂症惟病癲者常有之凡小兒之病有從胎氣而得者有從生後受驚而得者蓋小兒神氣尙弱驚則肝膽奪氣而神不守舍舍空則正氣不能主而痰邪足以亂之故凡治小兒之驚癎必須先審正氣然後察其病邪酌宜治之諸法俱載小兒門所當詳究
述古共四條
千金方云小兒之癎有三風癎驚癎食癎也風癎緣衣煖汗出風因入也初時先屈指如數乃作驚癎起於驚悸大啼乃作食癎其先不哺乳而變熱後發或先寒後熱者皆食癎也又云病先身熱掣縱驚啼呌喚而後發癎脈浮者爲陽癎病在六腑外在肌肉猶易治也病先身冷不驚掣不啼呌而病發時脈沈者爲陰癎病在五臟內在骨髓難治也
陳無擇云夫癲癎病皆由驚動使臟氣不平鬱而生涎閉塞諸經厥而乃成或在母胎中受驚或幼小感風寒暑濕或飮食不節逆於臟氣而成蓋忤氣=風寒暑濕@三因方得之外驚恐得之內飮食屬不內外三因不同忤氣則一
愚謂此二家之說雖若切當然風寒外感自有表證飮食內傷是有裏證俱未必亂神若此而癲癎爲病則忽爾昏厥此其病則專在心經以及肝膽二臟又非風寒飮食所能頓病若此者且風癎之義本以木邪所屬爲言亦非外感之謂卽有外感或有飮食亦無非因驚因恐相兼爲病耳若以三因幷列之則有未必然也
張子和曰肝屢謀膽屢不決屈無所伸怒無所洩肝木膽火隨炎入心心火熾亢神不守舍久逆而成癲狂一因也有思慮過多脾傷失職心之官亦主思甚則火熾心血日涸脾液不行痰迷心竅以致癲狂二因也
丹溪曰大法行痰爲主黃連南星栝蔞半夏尋火尋痰分多少而治無不愈有熱者以凉藥淸其心有痰者必用吐法吐後用東垣安神丸及平肝之藥靑黛柴胡川芎之類
簡易方
一方治狂邪觸發無時披頭大叫但欲殺人不避水火者用苦參爲末蜜丸桐子大每服五七十丸白滾湯或淸茶送下
灸法
間使五壯人中用小炷灸之骨骶二十壯
兩手足大拇指以二指幷縛一處灸爪甲角七壯須於甲肉之半令其四處着火
癲狂論列方
抽薪飮新方寒陣
白虎湯寒陣
四君子湯補陣
淸心湯寒陣
淸膈煎新方寒陣
大補元煎新方補陣
排氣飮新方和陣
六安煎新方和陣
大和中飮新方和陣
抱龍丸小兒
滾痰丸攻陣
紫河車丸小兒
二陳湯和陣
三黃丸攻陣
十全大補湯補陣
蘇合丸和陣
牛黃丸和陣
當歸龍薈丸寒陣
八珍湯補陣
四物湯補陣
朱砂安神丸寒陣
七福飮新方補陣
玉泉散新方寒陣
朱砂滾涎丸攻陣
二陰煎新方補陣
凉膈散攻陣
橘皮半夏湯和陣
三補丸寒陣
四磨飮和陣
丹溪潤下丸和陣
服蠻煎新方寒陣
吐法新方攻陣
集成潤下丸和陣
生鐵落飮寒陣
大承氣湯攻陣
黃連解毒湯寒陣
集驗龍腦安神丸和陣
論外備用方
正心湯補陣心虛主熱
寧志丸補陣養心神
辰砂妙香散固陣
抱膽丸和陣驚氣結
寧志丸和陣心風養神
人蔘琥珀丸和陣養心安神
歸神丹和陣神不守舍
神應丹和陣鎭驚痰
五癎神應丸和陣
秘方半夏丸和陣風痰
靈苑辰砂散和陣痰氣結
琥珀壽星丸和陣痰癎
五生丸熱陣寒痰
犀角丸攻陣風痰
牛黃瀉心湯攻陣實熱
癃閉
經義
靈蘭秘典論曰小腸者受盛之官化物出焉三焦者決瀆之官水道出焉膀胱者州都之官津液藏焉氣化則能出矣
宣明五氣篇曰膀胱不利爲癃不約爲遺溺
生氣通天論曰陽不勝其陰則五臟氣爭九竅不通
口問篇曰中氣不足溲便爲之變
本輸篇曰三焦者足少陰太陽之所將太陽之別也幷太陽之正入絡膀胱約下焦實則閉癃虛則遺溺
奇病論曰有癃者一日數十溲此不足也詳死生門八
玉機眞藏論帝曰夫子言脾爲孤臟中央土以灌四傍其太過與不及其病皆何如岐伯曰太過則令人四肢不擧其不及則令人九竅不通名曰重强
氣厥論曰胞移熱於膀胱則癃溺血膀胱移熱於小腸鬲腸不便上爲口糜
經脈篇曰肝所生病者遺溺閉癃足少陰之別實則閉癃
骨空論曰督脈爲病癃痔遺溺
厥論曰厥陰之厥則少腹腫痛腹脹涇溲不利好臥屈膝陰縮腫胻內熱
邪氣臟腑病形篇曰腎脈微急爲沈厥奔豚足不收不得前後
痺論曰腸痺者數飮而出不得中氣喘爭時發飱泄胞痺者少腹膀胱按之內痛若沃以湯澁於小便上爲淸涕
經脈篇曰足少陰之別名曰大鍾實則閉癃虛則腰痛
陰陽類論曰二陰一陽病出於腎陰氣客遊於心脘下空竅堤閉塞不通四肢別離
至眞要大論曰太陽之勝隱曲不利互引陰股歲太陰在泉少腹痛腫不得小便
五常政大論曰涸流之紀其病癃閉邪傷腎也
六元正紀大論曰陽明司天之政民病癃閉
標本病傳曰大小不利者治其標
熱病篇曰癃取之陰蹻及三毛上及血絡出血
癲狂篇曰內閉不得溲刺足少陰太陽與骶上以長鍼
論證共三條
小水不通是爲癃閉此最危最急症也水道不通則上侵脾胃而爲脹外侵肌肉而爲腫泛及中焦則爲嘔再及上焦則爲喘數日不通則奔迫難堪必致危殆今人一見此症但知利水或用田螺罨臍之法而不辨其所致之本無怪其多不治也
凡癃閉之症其因有四最當辨其虛實有因火邪結聚小腸膀胱者此以水泉乾涸而氣門熱閉不通也有因熱居肝腎者則或以敗精或以槁血阻塞水道而不通也若此者本非無水之症不過壅閉而然病因有餘可淸可利或用法以通之是皆癃閉之輕證也惟是氣閉之症則尤爲危候然氣閉之義有二焉有氣實而閉者有氣虛而閉者夫膀胱爲藏水之腑而水之入也由氣以化水故有氣斯有水水之出也由水以達氣故有水始有溺經曰氣化則能出矣蓋有化而入而後有化而出無化而出必其無化而入是以其入其出皆由氣化此卽本經氣化之義非單以出者言氣化也然則水中有氣氣卽水也氣中有水水卽氣也今凡病氣虛而閉者必以眞陽下竭元海無根水火不交陰陽否隔所以氣自氣而氣不化水水自水而水蓄不行氣不化水則水腑枯竭者有之水蓄不行則浸漬腐敗者有之氣旣不能化而欲强爲通利果能行乎陰中已無陽而再用苦寒之劑能無甚乎理本甚明何知之者之不多見也至若氣實而閉者不過肝强氣逆移礙膀胱或破其氣或通其滯或提其陷而壅者自無不去此治實者無難而治虛者必得其化爲不易也故凡臨此症不可不詳辨其虛實
一仲景曰在尺爲關在寸爲格關則不得小便格則吐逆此誤認關格之義也詳見關格門
論治共七條
一火在下焦而膀胱熱閉不通者必有火症火脈及溺管疼痛等症宜大分淸飮抽薪飮益元散玉泉散及綠豆飮之類以利之若肝腎實火不淸或遺濁或見血者大都淸去其火水必自通前法俱可通用
一氣閉症當分虛實寒熱而治之
凡氣實者氣結於小腸膀胱之間而壅閉不通多屬肝强氣逆之證惟暴怒鬱結者多有之宜以破氣行氣爲主如香附枳殼烏藥沈香茴香之屬兼四苓散而用之若氣陷於下藥力不能驟及者當卽以此藥多服探吐以提其氣使氣升則水自降也有痰氣逆滯不通者卽以二陳湯六安煎之類探吐之有熱閉氣逆者及以大分淸飮探吐之有氣實血虛而閉者用四物湯探吐之凡氣實等症無如吐之妙者譬之滴水之器閉其上竅則下竅不通開其上竅則下竅必利蓋有升則有降無升則無降此理勢之使然也
凡氣虛而小便閉者必以素多斲喪或年衰氣竭者方有此症正以氣有不化最爲危候不易治也然凡病此者必其有漸但覺小便短少或便時費力便當留心速治若待其劇恐無及也但治此者亦當辨其臟氣之寒熱若素無內熱之氣者是必陽虛無疑也或病未至甚須常用左歸右歸六味八味等湯丸或壯水以分淸或益火以化氣隨宜用之自可漸杜其原若病已至甚則必用八味丸料或加減金匱腎氣湯大劑煎服庶可挽回或疑桂附辛熱不敢輕用豈知下元陽氣虧甚得寒則凝得熱則行舍此二者更有何物可以直達膀胱而使水因氣化也若氣虛下陷升降不利者宜補中益氣湯主之或卽用此湯探吐之最妙若素稟陽臟內熱不堪溫補而小便閉絶者此必眞陰敗絶無陰則陽無以化水虧證也治宜補陰抑陽以化陰煎之類主之或偏於陽亢而水不制火者如東垣之用滋腎丸亦可但此卽火證之屬耳
一大小便俱不通者必先通其大便則小便自通矣宜八正散之類主之
一久服桂附之屬以致水虧陽亢而小便不通者宜解毒壯水以化陰煎之類主之甚者以黃連解毒湯加分利滋陰等藥亦可然尤惟綠豆飮爲解毒之神劑其有因久服陽藥作用過多火本不盛單由水虧者非六味地黃湯大劑滋之不可也
一服分利旣多而小水愈不通者此必下竭之證察其水虧者必須大補眞陰火虛者必須峻補陽氣氣達水行其便自調不可見其假實恣意疎通此與榨乾汁泲枯油者何異致令竭者愈竭鮮不危矣
一膀胱無水等症有因泄瀉水歸大腸而小水不通者此當但治泄瀉泄瀉止而水自利也有因大汗多汗氣從汗泄而小水不利者此當調治營衛表氣收而小便自利也有虛勞亡血傷精水隨液去五內枯燥而小水不利者此當調補眞陰血氣漸充而小水漸利也凡此數者皆膀胱無水枯涸之症水泉旣涸故不可再加分利內惟泄瀉症亦有可分利者然亦不過十之三耳諸如此者當於各門詳察治之皆非有水不通而爲癃閉之類也
一懷姙之婦每有小便不通者此以胎氣下陷溺孔被壓而然多以氣虛不能擧胎所致宜八珍湯補中益氣湯之類主之若臨盆之際胎壓膀胱而小便不通者宜以手指托起其胎則小水自出
通閉方法
凡治小水閉塞不通危急之甚諸藥不效者速尋白菊花根搗爛用生白酒衝和取酒汁溫而飮之神效按此方或白花者一時難得卽不拘何色但以家菊根代之亦必無不效一法治膀胱有溺或因氣閉或因結滯阻塞不能通達諸藥不效危困將死者用猪溲胞一個穿一底竅兩頭俱用鵝翎筒穿透以線扎定幷縛住下口根下出氣者一頭乃將溲胞吹滿縛住上竅却將鵝翎尖揷入馬口解去根下所縛手捻其胞使氣從尿管透入膀胱氣透則塞開塞開則小水自出大妙法也
一通塞法凡敗精乾血或溺孔結垢阻塞水道小便脹急不能出者令病人仰臥亦用鵝翎筒揷入馬口乃以水銀一二錢徐徐灌入以手逐段輕輕導之則諸塞皆通路通而水自出水出則水銀亦從而噴出毫無傷礙亦最妙法也
一薰洗通便法凡偶有氣閉小水不通脹急危困之極者速用皂角葱頭王不留行各數兩煎湯一盆令病者坐浸其中薰洗小腹下體久之熱氣內達壅塞自開便卽通矣若係婦人亦可用葱數莖塞陰戶中外加薰洗其通尤速
述古共三條
易老云寒在胞中遏塞不入熱在下焦塡塞不便須用感北方寒水之化氣味俱陰之藥以除其熱泄其閉塞
東垣治一人病小便不利目睛突出腹脹如鼓膝已上堅硬皮膚欲裂飮食不下服甘淡滲利之藥皆不效予曰疾急矣非精思不能處思至半夜曰吾得之矣經曰膀胱者津液之腑必氣化而能出焉多服滲利之藥而痛益甚是氣不化也啓玄子云無陽則陰無以生無陰則陽無以化甘淡氣薄者皆陽藥獨陽無陰欲化得乎遂以滋腎丸群陰之劑投之再服愈
丹溪曰小便不通有氣虛有血虛有實熱有痰有濕有氣結下焦血氣乾者死
癃閉論列方
抽薪飮新方寒陣
四苓散和陣
八正散寒陣
益元散寒陣
玉泉散新方寒陣
大分淸飮新方寒陣
化陰煎新方寒陣
滋腎丸寒陣
二陳湯和陣
六味湯補陣
八味湯補陣
補中益氣湯補陣
左歸飮新方補陣
右歸飮新方補陣
黃連解毒湯寒陣
六安煎新方和陣
四物湯補陣
金匱腎氣湯補陣
綠豆飮新方寒陣
八味丸補陣
論外備用方
地髓湯和陣閉痛
疎鑿飮和陣水閉
人蔘固本丸補陣陰虛
五苓散和陣
葱白湯和陣氣閉欲死
萬全木通湯和陣利便
導赤散寒陣
七正散寒陣火閉
導水茯苓湯和陣閉而腫
葱熨法因陣
淸肺飮子和陣氣分熱
黃芩淸肺飮寒陣氣熱
葵子湯寒陣膀胱熱
赤茯苓湯寒陣膀胱熱
直指黃芩湯寒陣心肺熱
猪苓湯和陣傷寒下後小便不通
獨蒜通便方因陣
龍膽瀉肝湯寒陣肝火
十全大補湯補陣
三味牛膝湯寒陣莖痛閉
加味龍膽瀉肝湯寒陣
加味逍遙散補陣虛熱
加味通心飮寒陣疝閉
良方龍膽瀉肝湯寒陣
大連翹飮寒陣風熱
小便不通方寒陣
秘結
經義
金匱眞言論曰北方黑色入通於腎開竅於二陰
氣厥論曰膀胱移熱於小腸膈腸不便
脈解篇曰太陰所謂病脹者得後與氣則快然如衰也
邪氣臟府病形篇曰腎脈微急爲不得前後小腸病者小腹痛腰脊控睾而痛時窘之後
五常政大論曰涸流之紀其病痿厥堅下其病癃閉邪傷腎也
六元政紀大論曰不遠熱則熱至淋閟之病生矣太陽所至爲流泄禁止燥勝則乾
至眞要大論曰太陰司天病陰痺大便難陰氣不用病本於腎太陽之勝隱曲不利互引陰股少陰之復隔腸不便
宣明五氣篇曰腎惡燥
臟氣法時論曰腎苦燥急食辛以潤之開腠理致津液通氣也
雜病篇曰厥氣走喉而不能言手足淸大便不利取足少陰
論證共二條
秘結一症在古方書有虛秘風秘氣秘熱秘寒秘濕秘等說而東垣又有熱燥風燥陽結陰結之說此其立名太煩又無確據不得其要而徒滋疑惑不無爲臨症之害也不知此症之當辨者惟二則曰陰結陽結而盡之矣蓋陽結者邪有餘宜攻宜瀉者也陰結者正不足宜補宜滋者也知斯二者卽知秘結之綱領矣若或疑余之說而欲必究其詳則凡云風秘者蓋風未必秘但風勝則燥而燥必由火熱則生風卽陽結也豈謂因風而宜散乎有云氣秘者蓋氣有虛實氣實者陽有餘陽結也氣虛者陽不足陰結也豈謂氣結而盡宜破散乎至若熱秘寒秘亦不過陰陽之別名耳再若濕秘之說則濕豈能秘但濕之不化由氣之不行耳氣之不行卽虛秘也亦陰結也總之有火者便是陽結無火者便是陰結以此辨之豈不了然余故曰凡斯二者卽秘結之綱領也
一秘結之由除陽明熱結之外則悉由乎腎蓋腎主二陰而司開闔故大小便不禁者其責在腎然則不通者獨非腎乎故腎熱者宜凉而滋之腎寒者宜溫而滋之腎虛者宜補而滋之腎乾燥者宜潤而滋之經曰腎苦燥急食辛以潤之開腠理致津液通氣也正此之謂
論治共七條
一陽結證必因邪火有餘以致津液乾燥此或以飮食之火起於脾或以酒色之火熾於腎或以時令之火蓄於臟凡因暴病或以年壯氣實之人方有此症然必有火症火脈內外相符者方是陽結治此者又當察其微甚邪結甚者非攻不可宜諸承氣湯神祐丸百順丸之類主之邪結微者宜淸凉飮子元戎四物湯或黃龍湯玉燭散之類主之火盛不解者宜凉膈散大黃硝石湯八正散大分淸飮大金花丸之類主之火盛水虧陰虛而燥者宜丹溪補陰丸人蔘固本丸或六味地黃加黃柏知母麻仁之類主之
一陰結證但察其旣無火症又無火脈或其人喜熱惡冷則非陽證可知然旣無邪何以便結不通蓋此證有二則一以陽虛一以陰虛也凡下焦陽虛則陽氣不行陽氣不行則不能傳送而陰凝於下此陽虛而陰結也下焦陰虛則精血枯燥精血枯燥則津液不到而腸臟乾槁此陰虛而陰結也故治陽虛而陰結者但益其火則陰凝自化宜右歸飮大補元煎大營煎之類主之或以人蔘當歸數錢煎湯送右歸八味等丸俱妙治陰虛而陰結者但壯其水則涇渭自通宜左歸飮左歸丸當歸地黃飮五福飮六味地黃丸之類主之二者欲其速行宜於前法中各加肉蓯蓉二三錢以酒洗去鹹同煎服之其效尤速然此等證候其來有漸但初覺時便當加意調理自無不愈若待氣血俱敗則最難爲力而徒歸罪於藥之不效亦何其不智也以上陰結一症雖氣血之分自當如此然血虛者亦必氣有不行氣虛者豈曰血本無恙大都虛而兼熱者當責其血分虛而兼寒者當責其氣分此要法也第今之世人但知有熱秘而不知有冷秘所以局方有半硫丸海藏有已寒丸之類皆治此之良劑所當察也若欲兼溫兼補似不若八味地黃丸及理陰煎之屬爲更妙
一大便本無結燥但連日或旬日欲解不解或解止些須而不能通暢及其旣解則仍無乾硬凡此數者皆非火證總由七情勞倦色慾以致陽氣內虧不能化行亦陰結之屬也此當詳察脾腎辨而治之病在脾者宜治中焦以理中湯溫胃飮五君子煎歸脾湯補中益氣湯之類主之病在腎者宜治下焦以右歸飮大補元煎八味地黃湯之類主之
一老人便結大都皆屬血燥蓋人年四十而陰氣自半則陰虛之漸也此外則愈老愈衰精血日耗故多有乾結之症治此之法無他惟虛者補之燥者潤之而盡之矣然亦當辨其虛實微甚及有火無火因其人而調理之可也凡潤燥等劑如導滯通幽湯蓯蓉潤腸丸搜風順氣丸東垣潤腸丸衛生潤腸湯元戎四物湯三仁丸百順丸之類皆可選用又豕膏爲潤燥之神劑最當隨宜用之其有大虛大熱者宜用前陰陽結治法許學士治年老虛人便秘只用火麻仁蘇子仁各半硏取汁服之更煮粥食之不必服藥而秘愈
一便閉有不得不通者凡傷寒雜證等病但屬陽明實熱可攻之類皆宜以熱結治法通而去之若察其元氣已虛旣不可瀉而下焦脹閉又通不宜緩者但用濟川煎主之則無有不達
一元氣薄弱之人凡患傷寒雜證病氣不足等病而有大便不行者但察其胸腹下焦若絶無脹實痞塞急墜欲解等患此其中本無實邪卽雖十日二十日不解亦自無妨切不可因其不便强爲疎導蓋其胃口未開食飮未進則全賴中氣以爲捍禦之本但俟邪氣漸退胃氣漸和則自然通達無足慮也若腸臟本無滯礙而强爲通利以泄胃氣遂至主不勝客者有之邪因而陷者亦有之此其害受於冥冥之中而人多不知也識之愼之
一秘結症凡屬老人虛人陰臟人及産後病後多汗後或小水過多或亡血失血大吐大瀉之後多有病爲燥結者蓋此非氣血之虧卽津液之耗凡此之類皆須詳察虛實不可輕用芒硝大黃巴豆牽牛芫花大戟等藥及承氣神芎等劑雖今日暫得通快而重虛其虛以致根本日竭則明日之結必將更甚愈無可用之藥矣況虛弱之輩幸得後門堅固最是壽徵雖有澁滯亦須緩治但以養陰等劑漸加調理則無有不潤故病家醫家凡遇此類切不可性急欲速以自取其敗而致悔無及也
述古共四條
東垣曰金匱眞言論云北方黑色入通於腎開竅於二陰又云大便難者取足少陰夫腎主五液津液潤則大便如常若飢飽失節勞役過度損傷胃氣及食辛熱味厚之物而助火邪耗散眞陰津液虧少故大便結燥然結燥之病不一有熱燥有風燥有陽結有陰結又有老年氣虛津液不足而結燥者治法云腎惡燥急食辛以潤之結者散之如少陰不得大便以辛潤之太陰不得大便以苦泄之陽結者散之陰結者溫之仲景曰小便利而大便硬不可攻下以脾約丸潤之食傷太陰腹滿而食不化腹響然不能大便者以苦藥泄之如血燥而不能大便者以桃仁酒製大黃通之風結燥而大便不行者以麻子仁加大黃利之如氣澁而大便不通者以郁李仁枳實皂角仁潤之大抵治病必究其源不可一槪用巴豆牽牛之類下之損其津液燥結愈甚復下復結極則以致導引於下而不通遂成不救噫可不愼哉又曰凡臟腑之秘不可一例治有虛秘有實秘實秘者能飮食小便赤麻仁丸七宣丸之類主之胃虛而秘者不能飮食小便淸厚朴湯主之蓋實秘者物也虛秘者氣也
予觀此東垣之法多從治標雖末有虛實之辨而用厚朴湯者此但以有物無物言虛實謂有物者當下之無物者當行其氣耳而於眞陰虧損邪正之虛實則所未及此其法固不可廢亦不可泥也
丹溪曰古方有脾約症制脾約丸謂胃强脾弱約束津液不得四布但輸膀胱故小便數而大便難者曰脾約與此丸以下脾之結燥腸潤結化津液入胃而愈然旣曰脾約必陰血枯槁內火燔灼熱傷元氣故肺受火邪而津竭必竊母氣以自救金耗則土受木傷脾失轉輸肺失傳送宜大便秘而難小便數而無藏蓄也理宜滋養陰血使陽火不熾金行淸化脾土淸健津液入胃則腸潤而通矣今此丸用之熱甚而氣實與西北方人稟之壯實者無有不安若用之東南方人與熱雖盛而氣血不實者雖得暫通將見脾愈弱而腸愈燥矣須知在西北以開結爲主在東南以潤燥爲主
王節齋曰若年高人脾虛血燥易飢易飽大便燥難用白芍藥當歸各一兩人蔘七錢升麻炙甘草各四錢山査大麥芽桃仁別硏各五錢此老人常服藥也
薛立齋曰前症屬形氣病氣俱不足脾胃虛弱津血枯涸而大便難耳法當滋補化源又有脾約症成無己曰胃强脾弱約束津液不得四布但輸膀胱小便數而大便難者是也宜用脾約丸陰血枯槁內火燔灼肺金受邪土受木剋脾肺失傳大便秘而小便數者宜用潤腸丸此乃病氣有餘之治法也經云脾爲至陰己土而主陰然老弱之人當補中益氣以生陰血又曰腎開竅於二陰大小便也若腎經津涸者用六味丸脾肺氣虛者補中益氣湯脾經鬱結者加味歸脾湯氣血虛者八珍湯若發熱作渴飮冷用竹葉黃芪湯若膏粱厚味積熱者加味淸胃散
陽結新按
余嘗治一少年素好火酒適於夏月醉則露臥不畏風寒此其食性臟氣皆有大過人者因致熱結三焦二便俱閉余先以大承氣湯用大黃五七錢如石投水又用神祐丸及導法俱不能通且前後俱閉危劇益甚遂仍以大承氣湯加生黃二兩芒硝三錢加牙皂二錢煎服黃昏進藥四鼓始通大便通而後小便漸利此所謂盤根錯節有非斧斤不可者卽此之類若優柔不斷鮮不害矣
陰結新按
朱翰林太夫人年近七旬於五月時偶因一跌卽致寒熱群醫爲之滋陰淸火用生地芍藥丹皮黃芩知母之屬其勢日甚及余診之見其六脈無力雖頭面上身有熱而口則不渴且足冷至股余曰此陰虛受邪非跌之爲病實陰證也遂以理陰煎加人蔘柴胡二劑而熱退日進粥食二三碗而大便以半月不通腹且漸脹咸以爲慮群議燥結爲火復欲用淸凉等劑余堅執不從謂其如此之脈如此之年如此之足冷若再一淸火其原必敗不可爲矣經曰腎惡燥急食辛以潤之正此謂也乃以前藥更加薑附倍用人蔘當歸數劑而便卽通脹卽退日漸復原矣病起之後衆始服其定見
秘結論列方
承氣湯攻陣
黃龍湯攻陣
五君子煎新方熱陣
厚朴湯和陣
八正散寒陣
大補元煎新方補陣
凉膈散攻陣
大營煎新方補陣
補中益氣湯補陣
理中湯熱陣
理陰煎新方熱陣
當歸地黃飮新方補陣
溫胃飮新方熱陣
歸脾湯補陣
加味歸脾湯補陣
左歸飮新方補陣
右歸飮新方補陣
加味淸胃飮寒陣
左歸丸新方補陣
五福飮新方補陣
人蔘固本丸補陣
濟川煎新方補陣
豕膏新方因陣
元戎四物湯攻陣
六味丸補陣
八味丸補陣
丹溪補陰丸寒陣
麻仁丸攻陣
玉燭散攻陣
竹葉黃芪湯寒陣
脾約丸攻陣
八珍湯補陣
東垣潤腸丸和陣
三仁丸和陣
百順丸新方攻陣
大分淸飮新方寒陣
衛生潤腸湯和陣
七宣丸攻陣
淸凉飮子攻陣
蓯蓉潤腸丸和陣
神祐丸攻陣
大金花丸攻陣
導滯通幽湯和陣
大黃硝石湯攻陣
搜風順氣丸和陣
論外備用方
三和散和陣氣秘
益血丹補陣亡血久虛
人蔘固本丸補陣陰虛
潤腸湯和陣血燥
通幽湯和陣燥結痛
半硫丸熱陣虛冷秘
皂角散和陣通秘
當歸承氣湯攻陣
十全大補湯補陣虛秘
犀角丸攻陣痰火秘
益血潤腸丸和陣老人便秘
調營活絡飮和陣
大已寒丸熱陣寒秘
木香檳榔丸攻陣積熱秘
芍藥淸肝散寒陣
當歸龍薈丸寒陣
桃仁承氣湯攻陣
聖惠搜風順氣丸和陣血燥熱
詐病
論證
夫病非人之所好而何以有詐病蓋或以爭訟或以鬪毆或以妻妾相妬或以名利相關則人情詐僞出乎其間使不有以燭之則未有不爲其欺者其治之之法亦惟借其欺而反欺之則眞情自露而假病自瘳矣此亦醫家所必不可少者
仲景曰病者向壁臥聞師到不驚起而盻視若三言三止脈之嚥唾者此詐病也設見脈自和處或師持其脈病人欠者皆無病也但言此病大重當須服吐下藥鍼灸數十百處乃愈
新按共三條
予向同數友遊寓楡關客邸內一友素耽風月忽於仲冬一日譙鼓初聞其友急叩予戶啓而問之則張皇求救云所狎之妓忽得急症勢在垂危倘遭其厄禍不可解予隨往視之見其口吐白沫僵仆於地以手摸之則口鼻四肢俱冷氣息如絶陡見其狀殊爲驚駭因拽手診之則氣口和平脈不應症予意其脈和如此而何以症危如是第以初未經識猶不知其爲詐也然沈思久之則將信將疑而復診其脈則安然如故如豁然省悟豈卽仲景之說也遂大聲於病妓之傍曰此病危矣使非火攻必不可活非用如棗如栗之艾亦不可活又非連灸眉心人中小腹數處亦不可活余寓有艾宜速取來灸之然火灸尙遲姑先與一藥使其能嚥嚥後少有聲息則生意已復卽不灸亦可若口不能嚥或嚥後無聲當速灸可也卽與一藥囑其服後卽來報我彼狡奴聞予之言竊已驚怖惟恐大艾着身藥到卽嚥嚥後少頃卽哼聲出而徐動徐起矣予次日問其所以乃知爲吃醋而發也予聞之大笑始知姊妹行中奸狡之況有如此
又予在都中時一相契金吾公畜二妾其一則燕姬也有母隨之一日二妾相競燕妾理屈其母助惡叫跳撒賴遂至氣厥若死乃令一婢抱持而坐自暮及旦絶無甦意淸晨延予療之予初入室見其肉厚色黑面靑目暝手撒息微及診其脈則伏渺如脫亦意其眞危也斯時也欲施溫補則慮其大怒之後逆氣或有未散欲加開導則慮其脈之似絶虛極有不能勝躊躇未決乃請復診及入室再見則不若前次之撒手而十指交叉抱腹仰坦於婢者之懷因疑其前番撤手今旣能叉手豈他人之所爲乎及著手再診則似有相嫌不容之意而拽之不能動此更可疑也因出其不意卒猛一扯則頓脫有聲力强且勁由是前疑始釋謂其將死之人豈猶力有如是乎乃思其脈之若此者或以肉厚氣滯此北人稟賦多有之也或以兩腋夾緊此奸人狡詐亦有之也若其面靑息微則怒氣使然自不足怪識見旣定因聲言其危使聞灸法以恐勝之遂先投一劑到咽卽活次日會公因詢予曰日昨之病固料其勢必危矣然謂其爲眞邪則何以藥甫其脣而效之峻速有如此謂其爲假耶則何以能終夜做作而形症之肖似有如此昨公所用之藥果亦有何玄秘否是皆不能無疑也予曰予之玄秘秘在言耳但使彼懼敢不速活經曰憂可勝怒正此謂也是可見人情之巧其有最難測者皆如此使昨非再診而再察之則予亦幾爲所誑矣是以凡遇此類不可不加之詳審
又一姻戚士子爲宦家所毆遂臥病旬日吐血盈盆因喧傳人命連及多人延醫數輩見其危劇之狀皆束手遠避防爲所累也最後予往視之察其色則絶無窘苦之意診其脈則總皆和緩如常予始疑之而繼則悟之因潛語之曰他可欺也予亦可欺耶此爾之血也抑家禽之血耶其人愕然浼予無言遂爲調和而相銜感而散又一隣婦以妬妾作鬧詬夫反目因而病劇則咬牙瞪眼僵厥不蘇若命在呼吸間者其夫驚皇無措其妾連遭不堪浼予救之則脈非其病遂用前法治之愈後其夫感謝而不知爲其所愚也若此二人則又人事中之常態使不有懸朗之鑑則此中變幻有以假病而延成眞病者有以小忿而延成大禍者玆予拂之若振埃但爲人造福而且可防人之欺故亦紀之以資倉卒之急用
厲風
經義
風論曰風氣與太陽俱入行諸脈兪散於散於分肉與衛氣相干其道不利故使肌肉憤䐜而有瘍衛氣有所凝而不行故其肉有不行也癘者有營氣熱胕其氣不淸故使鼻柱壞而色敗皮膚瘍潰風寒客於脈而不去名曰癘風或名曰寒熱
長刺節論曰病大風骨節重鬚眉墮名曰大風刺肌肉爲故汗出百日刺骨髓汗出百日凡二百日鬚眉生而止鍼
四時氣篇癘風者素刺其腫上已刺以銳鍼鍼其處按出其惡氣腫盡乃止常食方食無食他食
脈要精微論曰脈風成爲癘
論證
癘風卽大風也又謂之癩風俗又名爲大麻風此病雖名爲風而實非外感之風也實以天地間陰厲濁惡之邪或受風木之化而風熱化蟲或受濕毒於皮毛而後及營衛或犯不潔或因傳染皆得生蟲蓋蟲者厥陰主之厥陰爲風木主生五蟲也蟲之生也初不爲意而漸久漸多遂致不可解救誠最惡最危最醜症也又千金云自作不仁極惡之業也所以最爲難治觀孫眞人云嘗治數百人終無一人免於死者蓋無一人能守禁忌故耳惟一婦人病愈後又服加減四物湯百餘劑半年之上方得經行十分全愈又丹溪治五人亦惟一婦人得免以貧甚且寡無物可喫也外三四人者越二三年皆復作而死由此觀之可見此症非得出奇秘方鮮能取效故予逢此症不敢强以爲知而妄施治療亦不敢强言治法以惑後人至若古人論治之法亦甚詳悉用之得宜雖病根未必可拔而延保餘年夭枉自亦可免由是遍求諸說則惟薛立齋癘瘍機要論列已全今擇其要幷諸論之得理者詳述於下以爲證治之綱領云
述古論共三條
立齋曰大抵此症多由勞傷氣血腠理不密或醉後房勞沐浴或登山涉水外邪所承衛氣相搏濕熱相火血隨火化而致故淮揚閩廣間多患之近代先哲云感天地肅殺惡氣所致其上體先見或多者毒在上也下體先見或多者毒在下也蓋氣分受邪則上多血分受邪則下多氣血俱受則上下齊見凡眉毛先落者毒在肺面發紫泡者毒在肝脚底先痛或穿者毒在腎遍身如癬者毒在脾目先損者毒在心此五臟受病之重者也又一曰皮死麻木不仁二曰肉死鍼刺不痛三曰血死潰爛四曰筋死指脫五曰骨死鼻柱壞此五臟受傷之不可治者也若聲瘂目盲尤爲難治又治法當辨本症兼症變症類症陰陽虛實而斟酌焉若妄投燥熱之劑膿水淋漓則肝血愈燥腎水愈枯相火愈旺反成敗症矣
一癘瘍所患非止一臟然其氣血無有弗傷兼症無有弗見況積歲而發見於外須分經絡之上下病勢之虛實不可槪施攻毒之藥當先助胃壯氣使根本堅固而後治其瘡可也經云眞氣奪則虛邪氣勝則實凡云病屬有餘者當察其元氣不足
耆婆惡病論曰疾風有四百四種總而言之不出五種卽是五風一曰黃風二曰靑風三曰白風四曰赤風五曰黑風其風合五臟故曰五風五風生五蟲黃風生黃蟲靑風生靑蟲白風生白蟲赤風生赤蟲黑風生黑蟲食人五臟若食人脾語變聲散食人肝眉睫墮落食人心遍身生瘡食人肺鼻柱崩倒鼻中生瘜肉食人腎耳鳴啾啾或如車行雷鼓之聲若食人皮皮膚頑痺食人筋肢節墮落五風合五臟蟲生致多入於骨髓往來無礙壞於人身名曰疾風疾風者是癘風之根本也病之初起或如鍼錐所刺名曰刺風或如蟲走名曰遊風遍身掣動名曰瞤風不覺痛癢名曰頑風肉起如桃李小棗核從頭面起者名曰順風從兩脚起者名曰逆風如連錢團圓赤白靑烏斑駁名曰𤻪風或遍體生瘡或如疥癬或如魚鱗或如楡莢或癢或痛黃汁流出肢節壞爛爲膿爲血或不癢不痛或起或滅靑黃赤白黑變易不定病起之由皆因冷熱不調流於五臟通徹骨髓用力過度飮食雜穢房室不節虛勞動極汗流遍體因玆積熱於五臟致生多蟲食人五臟骨髓皮肉筋節久久敗壞名曰癘風惟見黑蟲者最爲難治人得此疾速宜棄家室財物離妻妾入山靜養療治無有不瘥
述古治法共八條
薛立齋曰凡癘瘍當知有變有類之不同而治法有汗有下有砭刺攻補之不一蓋兼症當審輕重變症當察先後類症當詳眞僞而汗下砭刺攻補之法又當量其人之虛實究其病之原委而施治之蓋虛者形氣虛也實者病氣實而形氣未必實也
一癘瘍砭刺之法子和張先生謂一汗抵千鍼蓋以砭血不如發汗之周遍也然發汗卽出血出血卽發汗二者一津若惡血凝滯在肌表經絡者宜刺宜汗取委中出血則效若惡毒蘊結於臟腑非蕩滌其內則不能痊若毒在外者非砭刺遍身患處及兩臂腿腕兩手足指縫各出血其毒必不能散若表裏俱受毒者非外砭內泄其毒決不能退若上體多宜用醉仙散取其內蓄惡血從齒縫中出乃刺手指縫幷臂腕以去肌表毒血若下體多宜用再造散令惡血陳蟲從穀道中出仍鍼指足縫幷腿腕隔一二日更刺之以血赤爲度如有寒熱頭痛等症當大補氣血爲主
一癘瘍服輕粉之劑若腹痛去後兼有膿穢之物不可用藥止之若口舌腫痛穢水時流作渴發熱喜冷此爲上焦熱毒宜用瀉黃散若寒熱往來宜用小柴胡湯加知母若口齒縫出血發熱而大便秘結此爲熱毒內淫宜用黃連解毒湯若大便調和用局方=濟生@薛氏醫案癘瘍機要犀角地黃湯若穢水雖盡口舌不愈或發熱作渴而不飮冷此虛熱也宜七味白朮散
一癘瘍手足腿臂或各指拳攣者由陰火熾盛虧損氣血當用加味逍遙散加生地黃及換肌散兼服
一癘瘍生蟲者以五方風邪翕合相火制金金衰不能平木所以化蟲內食五臟而症則見於外也宜用升麻湯送瀉靑丸或樺皮散以淸肺肝之邪外灸承漿以疎陽明任脈則風熱息而蟲不生矣若肝經虛熱者佐以加味逍遙散六味地黃丸
徐東皐曰經云汗之則瘡已況癩之爲風尤瘡之最惡者故曰癘風諸瘡熱久熱則生風且癘風尤染肅殺之氣而成者若非汗法何以去其毒風所以汗之一法乃治癘之最要者其餘諸方次第用之可也凡患人身上癢甚蓋以風邪氣鬱血不榮敷而然宜四物湯加黃芩白芷調浮萍末服發汗而愈
一癘風灸法先服樺皮散自少至多服五七日灸承漿穴七壯灸瘡愈後再灸之凡三灸之後服二聖散泄熱祛血中之風邪時更以升麻湯送下瀉靑丸爲佳倘年深日久卽以愈風丹換骨丹等方詳而用之
一凡大風初起頭面搔癢更有紅紫疹塊起者卽可服防風通聖散加苦參天麻蟬蛻數十貼外用七珍湯浴洗發汗則易愈大忌五辛葷腥厚味半年必不再發
述古變症治法共三條
立齋曰一身起疙瘩搔破膿水淋漓若寒熱往來者肝經氣血虛而有火也用八珍湯加丹皮柴胡寒熱內熱者血氣弱而虛熱也八珍湯倍加蔘朮若惡寒形寒者陽氣虛寒也用十全大補湯若肌膚搔如帛隔者氣血不能外榮也人蔘養營湯若面部抓之麻木氣血不能上榮也補中益氣湯若痿弱筋攣者血氣不能滋養也補中益氣湯佐以六味地黃丸
一遍身疙瘩或隱疹搔癢此風熱傷血用羌活當歸散氣虛者佐以補中益氣湯加山梔釣鉤藤血虛者佐以加味逍遙散加釣鉤藤若手足皴裂不問黯白或於手足腿腕搔起白皮此風熱燥澁也用淸胃散加芍藥
一面赤搔癢或眉毛脫落此屬肺經風熱用人蔘消風散樺皮散氣虛用補中益氣湯加天麻殭蠶血虛用加味逍遙散加釣鉤藤若面發紫泡或成塊或眉毛脫落屬肝經風熱先用小柴胡湯加山梔丹皮釣鉤藤後用加味逍遙散凡症屬肝經血燥生風者但宜滋腎水生肝血則火自息風自定癢自止
兼症治法
一癘瘍之有兼症變症凡如表裏臟腑諸病無不有之其各治法亦已具悉各門但有所値卽宜隨症參用之左右逢源無弗善也重錄資繁玆不贅及
解諸毒
一敷砒霜患處作痛或腐潰者用濕泥頻塗換之若毒氣入腹胸膈苦楚或作吐瀉飮冷米醋一二杯卽止多亦不妨生綠豆末芝麻油俱可敷貼雄黃藥悶亂或吐瀉用防己煎湯解之服辛熱藥而眉髮脫落者乃肝經血傷而火動非風也用四物湯六味丸以滋肝血生腎水服川烏草烏等藥悶亂流涎或昏憒嘔吐或出血吐血用大豆遠志防風甘草任用一味煎湯解之大凡服風藥過多皆宜用之如未應急用甘草生薑汁敷貼巴豆之藥患處作痛肌肉潰爛以生黃連爲末水調敷之若毒入內吐瀉等症更以水調服一二錢或大小豆菖蒲汁皆可敷貼藜蘆毒入內煎葱湯解之服祛風剋伐之藥嘔吐少食胸膈不利或形氣倦怠等症用六君子湯以補陽氣若煩熱作渴飮食不思或晡熱內熱面赤發熱用四物湯加蔘朮以生陰血餘從各門治之
禁忌
人之患斯疾者多由嗜慾不謹所致治斯疾者速當斷戒葷腥鹽醬一切厚味只宜淸心寡慾絶色忘慮幽隱林泉屛棄世務蚤蚤救療庶幾可活稍不守禁每見愈而復作及致危劇莫能再救總以其不守禁忌也
癘風論列方
醉仙散外科
再造散外科
黃連解毒湯寒陣
換肌散外科
換骨丹和陣
七味白朮散小兒
七珍湯外科
八珍湯補陣
六味地黃丸補陣
四物湯補陣
二聖散外科
十全大補湯補陣
愈風丹外科
瀉黃散寒陣
補中益氣湯補陣
樺皮散外科
六君子湯補陣
人蔘消風散散陣
淸胃散寒陣
小柴胡湯散陣
人蔘養營湯補陣
瀉靑丸寒陣
防風通聖散攻陣
加味逍遙散補陣
局方犀角地黃湯寒陣
論外備用方
升麻湯外科
浮萍散外科
白花蛇丸外科
皂角散外科
雷丸散外科
白花蛇膏外科
行藥方外科
硫黃酒外科
防風天麻丸外科
苦參酒外科
烏頭湯外科
洗癘方外科
敷癘方外科
黑虎丹外科
景岳全書卷之三十五天集雜證謨
諸蟲
經義
厥病篇曰腸中有蟲瘕及蛟蛕皆不可取以小鍼心腸痛憹作痛腫聚往來上下行痛有休止腹熱喜渴涎出者是蛟蛕也以手按聚而堅持之無令得移以大鍼刺之久持之蟲不動乃出鍼也
口問篇帝曰人之涎下者何氣使然岐伯曰飮食者皆入於胃胃中有熱則蟲動蟲動則胃緩胃緩則廉泉開故涎下補足少陰
五癃津液別篇曰中熱則胃中消穀消穀則蟲上下作腸胃充郭故胃緩胃緩則氣逆故唾出
上膈篇曰氣爲上膈者食飮入而還出蟲爲下膈下膈者食晬時乃出詳噎膈門
氣交變大論曰歲木不及收殺氣行寒雨害物蟲食甘黃脾土受邪歲土不及復則收政嚴峻名木蒼凋蟲食甘黃氣客於脾
論疾診尺篇曰肘後麤以下三四寸熱者腸中有蟲
邪氣臟腑病形篇曰脾脈微滑爲蟲毒蛕蝎腹熱
論證共三條
蟲之爲病人多有之由於化生誠爲莫測在古方書雖曰由濕由熱由口腹不節由食飮停積而生是固皆有之矣然以常見驗之則凡臟强氣盛者未聞其有蟲正以隨食隨化蟲自難存而蟲能爲患者終是臟氣之弱行化之遲所以停聚而漸致生蟲耳然則或由濕熱或由生冷或由肥甘或由滯膩皆可生蟲非獨濕熱已也然以上數者之中又惟生冷生蟲爲最卽如收藏諸物但着生水或近陰濕則最易蛀腐非其義乎故凡欲愛養小兒卽當節其水菓以防敗脾此實緊要之一端也至若治蟲之法雖當去蟲而欲治生蟲之本以杜其源猶當以溫養脾腎元氣爲主但使臟氣陽强非惟蟲不能留亦自不能生也余製有溫臟丸方最所宜也
一蟲之爲病其類不一或由漸而甚或由少而多及其久而爲害則爲腹痛食減漸至羸瘠而危者有之凡蟲痛症必時作時止來去無定或嘔吐靑黃綠水或吐出蟲或痛而坐臥不安或大痛不可忍面色或靑或黃或白而脣則紅然痛定則能飮食者便是蟲積之症速宜逐之
本事方云心蟲曰蛔脾蟲曰寸白腎蟲如寸截絲縷肝蟲如爛杏肺蟲如蠶皆能殺人惟肺蟲爲急肺蟲居葉之內蝕人肺系故成瘵疾咯血聲嘶藥所不到治之爲難
論治共四條
治蟲之劑凡蟲勢驟急上攻心腹作痛者宜掃蟲煎先治其標若蟲積堅固者宜獵蟲丸遇仙丹木香檳榔丸百順丸之類主之若稍緩而質弱者宜蕪荑散化蟲散之類主之丹溪云打蟲方用楝樹根檳榔鶴虱夏取汁冬濃煎飮之又萬應丸最妙
一治蟲之法按丹溪云上半月蟲頭向上易治下半月蟲頭向下難治先以肉汁或糖蜜引蟲頭向上然後用藥此皆法之善者然此惟緩治之法耳然蟲症甚急又安能必待其時乎且以望前望後辨蟲頭亦若渺茫無據惟先用香餌而蟲頭可引豈非望後之治亦自有法又何慮其難治也
徐東皐云治蟲之方固多而用之者不知其法則亦不能下蟲如丹溪云蟲頭向下之時必須俟其向上法當行於月半之前也若蟲得食則不食藥亦不能下蟲而徒瀉其虛也故雖有方不知其法則方亦不效凡欲下蟲必先一日不食而使蟲飢次早五更用油煎肉嚼之良久腹內蟲聞肉香頭皆向上而欲食乃以鷄蛋煎餠和藥嚼而食之須臾服葱湯或白水少少以助藥力下行不逾時而蟲俱下甚至數升然後以白粥補之隨服補劑調理脾胃而疾可悉愈
一驗治法昔一人患心腹大痛或止或作痛不可忍凡用去積行氣等藥百方不效但於痛極時須用拳槌之痛得少止而旋止旋作久不能愈日加困弊莫測其故忽一胡僧見之曰余能治也遂令病者先食香餌繼進一丸打下一硬嘴異蟲遂愈此因蟲嚙腸臟所以痛極槌之則五內震動蟲亦畏而歛伏不槌而蟲得自由所以復作此亦驗蟲奇法故凡見心腹痛症但用揉按重捻而痛得暫止者多有因蟲而然也
蛔蟲共五條
凡諸蟲之中惟蛔蟲最多其逐治之法總若前條然旋逐旋生終非善策欲杜其源必須溫養脾胃脾胃氣强蟲自不生矣故凡逐蟲之後或於未逐之先若欲調補脾腎則如歸脾湯溫胃飮五君子煎理中湯或理陰煎之屬皆所宜也若欲兼蟲而治之則惟溫臟丸爲最善凡治蟲之法或攻或補自有緩急先後之宜所當詳辨不可任意忽略也
巢氏病源曰凡腹中痛其脈法當沈弱今脈反洪大者是蛔蟲也
醫餘曰蛔蟲亦九蟲之數人腹中皆有之小兒失乳而哺早或食甜食過多胃虛而熱生蟲令人腹痛惡心口吐淸水腹上靑筋用火煨使君子與食以殼煎湯送下甚妙然世人多於臨臥服之又無日分多不驗惟月初四五裏五更而服之至日午前蟲盡下可用溫平和胃藥調理一二日凡蟲在腹中月上旬頭向上中旬橫之下旬頭向下故中旬下旬用藥則不入蟲口所以不驗也牛馬之生子上旬生者行在母前中旬生者幷肩而行下旬生者後隨之猫之食鼠亦然天地自然之理物皆由之而莫知之
傷寒門有吐蛔蛔厥症治嘔吐門有吐蛔治法幷吐蛔治按腫脹門有孫一奎蛔蟲按俱當參閱
外臺用苦楝湯治蛔蟲
寸白蟲共三條
此蟲長寸許色白其狀如蛆母子相生有獨行者有個個相接不斷者故能長至一二丈治寸白蟲無如榧子煎其效如神
本事方云用良方錫灰蕪荑檳榔者極佳五更服則蟲盡下以此爲末用石榴根煎汁送下三錢或丸服亦可
庚志云趙子山字景高寓居邵武軍天王寺苦寸白蟲爲患醫者咸云是疾當止酒然以素所耽嗜欲罷不能一夕醉於外舍至夜半口乾舌燥倉卒無湯飮適見廊廡下有甕水月色下照瑩然可掬卽酌而飮之甚甘如飴連飮數酌乃就寢迨曉蟲出盈席覺心腹頓寬宿疾遂愈一家皆驚異驗其所飮蓋寺僕日織草履浸紅藤根水也
小兒疳蟲名曰疳䘌
小兒疳䘌亦由飮食過傷致成疳積身熱腹大面黃四肢無力昏睡鼻爛汁臭齒齦生瘡或下利黑血皆腹中有蟲故也宜九味蘆薈丸追蟲丸四味肥兒丸七味肥兒丸蟾蜍丸之類主之蟲去之後仍當調補氣血
應聲蟲共二條
泊宅編云水州通判聽軍員毛景得奇疾每語喉中必有物作聲相應有道人敎令誦本草藥名至藍而默然遂取藍搗汁飮之少頃吐出肉塊長一寸餘人形悉具自後無聲
陳正敏遯齋閑覽載楊勔中年得異病每發言應答腹中有小聲效之數年間其聲漸大有道人見而驚曰此應聲蟲也久不治延及妻子宜讀本草遇蟲不應者當取服之勔如言讀至雷丸蟲無聲乃頓服之遂愈後正敏至長沙遇一丐者亦有是疾環而觀之者甚衆因敎服雷丸丐者亦愈
九蟲
千金要方云人腹中生蟲大率有九皆能食人臟腑一曰伏蟲長四分群蟲之主也二曰蛔蟲長一尺生發多則貫心而殺人三曰白蟲長一寸子孫相生其母轉大長至四五丈亦能殺人四曰內蟲狀如爛杏令人煩滿五曰肺蟲狀如蠶令人咳嗽六曰胃蟲狀如蝦蟆令人嘔吐胃逆喜噦七曰弱蟲又名膈蟲狀如瓜瓣令人多唾八曰赤蟲狀如生肉令人腸鳴九曰蟯蟲致細微形如菜蟲居廣腸之間多則爲痔劇則爲癩因人瘡痍卽生諸癰疽癬瘻瘑疥齲蟲無所不爲其害匪細凡此諸蟲大則依附臟腑之間小則侵蝕肌膚之內若元氣尙實未爲大害稍有虛損遂肆其毒甚至如勞瘵殺人及傳屍疰怪或應聲谿鼠之類而非理之可測者多矣業醫者不可不究其所致之本及治之之法也
狐惑共二條
仲景曰狐惑之爲病狀如傷寒默默欲眠目不得閉起臥不安蝕於喉爲惑蝕於陰爲孤不欲飮食惡聞食臭其面目乍赤乍白乍黑蝕於上部則聲喝甘草瀉心湯主之蝕於下部則咽乾苦參湯洗之蝕於肛者雄黃薰之愚按此仲景云狐惑之爲病狀如傷寒則可見本非傷寒也而後世卽以孤惑爲傷寒者豈非誤乎
千金要方曰凡得傷寒及天行熱病腹中有熱又食少腸胃空虛三蟲行作求食蝕人五臟及下部若齒齦無色舌上盡白甚者脣裏有瘡四肢沈重忽忽喜眠當數看其上脣內有瘡唾血脣內如粟瘡者心內懊憹痛悶此蟲在上蝕其五臟下脣內生瘡者其人喜眠此蟲在下蝕其下部人不能知可服此蝕蟲藥不爾䘌蟲殺人又曰凡患濕䘌者多是熱病後或久瀉不止或有客熱結在腹中或易水土溫凉氣著多生此病亦有乾䘌不甚瀉痢而下部瘡癢不問乾濕久則殺人凡濕得冷則苦痢單煮黃連及艾葉苦參之屬皆可用之若病人齒齦無色舌上白者或喜眠煩憒不知痛癢處或下痢急治下部不曉此者但攻其上不以下部爲意下部生蟲蟲蝕其肛肛爛見五臟便死燒艾於竹筒薰之
諸蟲方
一傳屍勞瘵未甚者宜早用神授散因二五五
一䘌蟲內蝕下部生瘡宜雄黃兌散因二五七主之
一大孔蟲癢方因二五八
一銀硃煙新因五三用治膚腠諸蟲無不神妙
諸蟲論列方
掃蟲煎新方和陣
獵蟲丸新方攻陣
蕪荑散和陣
追蟲丸攻陣
化蟲散攻陣
五君子煎新方外科
百順丸新方攻陣
苦楝湯攻陣
榧子煎和陣
甘草瀉心湯寒陣
溫臟丸新方外科
蟾蜍丸小兒
四味肥兒丸小兒
理中湯外科
理陰煎新方外科
七味肥兒丸小兒
溫胃飮新方外科
歸脾湯補陣
九味蘆薈丸小兒
萬應丸攻陣
遇仙丹攻陣
木香檳榔丸攻陣
論外備用方
聖效方和陣寸白蟲
妙應丸攻陣殺蟲
直指蕪荑散和陣取蟲
仲景烏梅丸和陣胃寒吐蛔
諸毒附蠱毒
論飮食諸毒
風俗通曰禽獸自死者俱有毒不可食魚無顋者有毒顋大者亦有毒鱉肚下有紅藻紋者有毒蟹腹下有毛者有毒煮酒初出火者有毒江南謂之火頭酒飮之則生痔溢血夏月飮食但過宿者卽有毒夏月酒在銅錫器中過夜卽有毒銅器蓋熱食氣上蒸成汗滴下食中卽有毒炊湯過宿飮之有毒盥洗則生疥桃杏仁雙仁者毒能殺人果未成核者俱有毒令人發瘡癤夏秋果熟落地蟲緣者有毒人食之作漏屋漏水有毒人食之有脹而死者用之沐手則生浸淫之疥屢驗澤中死水有毒飮之令人生瘕湯池中溫泉水不可飮令人脹悶惟澡浴可以疎風愈疥癬蓋其泉自硫黃中出故溫也患疥者宜飽食入浴之連日數次汗透而愈體虛者不可輕浴
解一切飮食諸毒
芝麻油總能解一切飮食諸毒不可不知凡造餚饌必先用眞麻油於淨鍋熬熟却下肉炒過然後入淸水煮之則幷不犯毒今徽州池州地方食牛肉不論春夏無日不食惟製之有方所以鮮有中毒但犯一切飮食毒者卽用麻油一二杯飮之得吐卽毒釋而無不愈者
一解飮食中毒共有十五方俱載古方因陣中自二百七起至二二一止
一善解毒者無如火蓋火能革物之性
解一切藥毒
凡解諸藥毒者宜以薺苨汁白扁豆汁綠豆汁甘草汁餳糖汁米糖汁蠶退紙燒灰隨便用之俱可解
凡解毒藥湯劑不可熱服宜凉飮之蓋毒得熱而勢愈盛也雖然此特以熱毒爲言耳若解木鱉菌蕈黃連石膏之類以中陰毒者豈仍避熱而猶堪以寒飮乎此有醫按在嘔吐門當兼察之
一解毒藥共十四方俱載古方因陣中自二二二起至二三五止
解諸毒通用簡易方
一方雄黃靑黛等分爲末新汲水調服
一方揀淨土地掘窟用井水傾入攪澄淸多飮則愈
一方晉礬建茶等分爲末新汲水調服三錢吐卽效不吐再服
一方黃連甘草節二味水煎凉服不拘多少
一方薺苨黑豆甘草㕮咀每用一兩水二盞煎一盞溫服未效再服
一方白扁豆生爲末水調服二三錢
一方伏龍肝卽竈心土爲細末凉水調三四錢攪動服之吐者再一服
解一切蟲獸毒
凡虎傷犬傷蛇蝎蜈蚣水蛭之類皆是也共二十三方俱載古方因陣中自二三六起至二五八止
蠱毒共三條
蠱之爲毒中土少見之世傳廣奧深山之人於端午日以毒蛇蜈蚣蝦蟆三物同器盛之任其互相呑食俟一物獨存者則以爲蠱又謂之挑生凡欲害人密置其蠱於飮食中人中其毒必心腹屙痛如有蟲嚙吐下皆如爛絮若不卽治食人五臟而死亦有十餘日而死者更有緩者待以數月氣血羸憊食盡五臟而後死
一說兩廣山谷間有草曰胡蔓草又名斷腸草若人以急水呑之則急死以緩水呑之則緩死今見荊楚之地有曰鼠莽草者人食之則毒死意卽胡蔓草也
一說嶺南人取毒蛇殺之以草覆之以水洒之數日菌生取菌爲末酒調以毒人始亦無患再後飮酒則毒作而死其俗淫婦多自合北人日久情好又不肯逐人歸乃陰以毒投飮食中北人歸則戒之曰子去幾時還若從其言則復以藥解之若過期不往則死矣名曰定年蠱北人至彼宜預防之須備解毒丹之類隨身勿忘凡稍覺飮食之後四大不調宜卽服解藥若不預識其機備有藥餌恐一時倉卒不救所謂有備無患重生者不可忽也
驗蠱毒法
遯齋閑覽云海南魚有石首蓋魚枕也取其石爲器可盛飮食如遇蠱毒器必爆裂其效甚著閩人製作最精人但玩其色而鮮有識其用者
一驗蠱之法唾津在凈水中沈則是浮則非
又法口含大豆中蠱者豆卽脹而皮脫無蠱者豆不脹脫
又法煮鷄蛋一枚以銀簪一隻揷入其中倂含入口內一飮之頃取視簪卵俱黑卽爲中蠱
孫眞人曰凡中蠱者嚼生黑豆不腥噙白礬而味反甘者皆中蠱也
蠱症
直指云中蠱之候面目靑黃力乏身痛脣口焦乾眉鬚脫落煩躁悶瞀胸腹痞滿肚脹皮堅腹中切痛如蟲嚙又如蟲行唾吐鮮血小便淋瀝大便膿血病人所食之物皆變而爲蟲侵蝕臟腑傷甚則死死則毒氣流注復染他人所謂蠱疰
蠱脈
脈緊數如釵股弦直而吐甚者此中蠱毒也急治之中蠱脈洪大者生微細者死
防蠱
凡入有蠱之鄕所用飮食但以犀角攪試有毒則白沫竦起無沫卽無毒也若自幼時食猫肉者則毒不能爲害
知禁忌
凡中蠱者但能記何物之中中毒須終身再不食此物犯之則毒作若用藥而愈自後飮食永不可吃冷吃冷則蠱毒復生竟不能救
反蠱及主法
衛生云凡入蠱鄕見人家門限屋梁絶無灰塵潔淨者其家必蓄蠱當用心防之如不得已吃其飮食卽潛於初下筯時收藏一片在手儘吃不妨少頃却將手藏之物潛埋於人行十字路下則蠱神反於本家作鬧蠱主必反來懇求或食時讓主人先動筯或明問主人云莫有蠱麽以筯築卓而後食如是則蠱皆不能爲害此皆驗於蠱鄕云
治蠱大法有二
胸膈痛脹則毒在上焦宜吐之法以熱水半盞投入膽礬末五分通口服少頃以鵝翎探吐毒物出盡自愈或服升麻湯探而吐之亦妙
腹痛脹爲毒在下焦宜瀉之法以鬱金末二錢米湯調下空腹取瀉惡毒盡爲妙瀉後以四君子湯服二三劑調理愼忌口
呪語破蠱法
大藏經云治蠱毒挑生毒有呪法凡人在外飮食先默誦呪七遍其毒自不爲害呪曰姑蘇琢磨耶琢吾知蠱毒生四角父是穹窿穹母是舍耶女眷屬百千萬吾今悉知汝摩訶薩摩訶薩凡見飮食上有蛛絲便莫吃又法每遇所到處念藥王萬福七遍亦可避
灸蠱毒法
凡灸一切蠱毒於兩足小指盡處各灸三壯卽有物出酒中者隨酒出飮食中者隨飮食出屢驗
解一切中惡邪祟鬼毒
凡卒時中惡垂死者宜朱砂丸急服之方在攻陣百三
凡遭一切鬼祟鬼疰等毒者急與八毒赤丸攻之方在攻陣百四
凡中惡心腹脹痛大便不通及飛屍鬼擊等急症惟外臺走馬湯最捷最妙方在攻陣百十三
治蠱毒方
丹砂丸因陣
雄麝散因陣
萬病解毒丹因陣
七寶丸因陣
蜜髓煎因陣
挑生蠱毒簡易方因陣
解毒散因陣
歸魂散因陣
三因解毒丸因陣
麥麵散因陣
景岳全書卷之三十六天集雜證謨
諸氣經義
天地氣一
本神篇曰天之在我者德也地之在我者氣也德流氣薄而生者也詳二十九卷遺精門
天元紀大論曰在天爲氣在地成形形氣相感而化生萬物矣
生氣通天論帝曰夫自古通天者生之本本於陰陽天地之間六合之內其氣九州九竅五臟十二節皆通於天氣其生五其氣三數犯此者則邪氣傷人此壽命之本也蒼天之氣淸淨則志意治順之則陽氣固雖有賊邪勿能害也此因時之序故聖人傳精神服天氣而通神明失之則內閉九竅外壅肌肉衛氣解散此謂自傷氣之削也
陰陽應象大論曰淸陽爲天濁陰爲地地氣上爲雲天氣下爲雨雨出地氣雲出天氣故淸陽出上竅濁陰出下竅淸陽發腠理濁陰走五臟淸陽實四肢濁陰歸六腑惟賢人上配天以養頭下象地以養足中傍人事以養五臟天氣通於肺地氣通於嗌風氣通於肝雷氣通於心谷氣通於脾雨氣通於腎六經爲川腸胃爲海九竅爲水注之氣以天地爲之陰陽陽之汗以天地之雨名之陽之氣以天地之疾風名之暴氣象雷逆氣象陽故治不法天之紀不用地之理則災害至矣
四氣調神論曰天氣淸淨光明者也藏德不止故不下也天明則日月不明邪害空竅陽氣者閉塞地氣者冒明雲霧不精則上應白露不下交通不表萬物命故不施不施則名木多死惡氣不發風雨不節白露不下則菀槁不榮賊風數至暴雨數起天地四時不相保與道相失則未央絶滅惟聖人從之故身無奇病萬物不失生氣不竭
六元正紀大論帝曰天地之氣盈虛如何岐伯曰天氣不足地氣隨之地氣不足天氣從之運居其中而常先也故上勝則天氣降而下下勝則地氣遷而上多少而差其分微者小差甚者大差甚則位易氣交易則大變生而病作矣
五常政大論帝曰天不足西北左寒而右凉地不滿東南右熱而左溫故其何也岐伯曰陰陽之氣高下之理大小之異也東南方陽也陽者其精降於下故右熱而左溫西北方陰也陰者其精奉於上故左寒而右凉是以地有高下氣有溫凉高者氣寒下者氣熱故適寒凉者脹之溫熱者瘡下之則脹已汗之則瘡已此腠理開閉之常大小之異耳
五運行大論帝曰地之爲下否乎岐伯曰地爲人之下太虛之中者也帝曰憑乎曰大氣擧之也燥以乾之暑以蒸之風以動之濕以潤之寒以堅之火以溫之故風寒在下燥熱在上濕氣在中火遊行其間寒暑六入故令虛而化生也
方盛衰論曰至陰虛天氣絶至陽盛地氣不足陰陽幷交至人之所行陰陽幷交者陽氣先至陰氣後至是以聖人持診之道先後陰陽而持之
太陰陽明論曰喉主天氣咽主地氣
陰陽氣二
至眞要大論帝曰願聞陰陽之三也何謂岐伯曰氣有多少異用也帝曰陽明何謂也曰兩陽合明也帝曰厥陰何也曰兩陰交盡也氣之相守司也如權衡之不得相失也夫陰陽之氣淸靜則生化治動則苛疾起此之謂也
生氣通天論曰陽氣者若天與日失其所則折壽而不彰故天運當以日光明是故陽因而上衛外者也陽氣者煩勞則張精絶辟積於夏使人煎厥目盲不可以視耳閉不可以聽潰潰乎若壞都汨汨乎不可止陽氣者大怒則形氣絶而血菀於上使人薄厥陽氣者精則養神柔則養筋開闔不得寒氣從之乃生大僂陰者藏精而起亟也陽者衛外而爲固也陰不勝其陽則脈流薄疾幷乃狂陽不勝其陰則五臟氣爭九竅不通是以聖人陳陰陽筋脈和同骨髓堅固氣血皆從如是則內外調和邪不能害耳目聰明氣立如故故陽强不能密陰氣乃絶陰平陽秘精神乃治陰陽離決精氣乃絶
陰陽應象大論曰陽化氣陰成形寒極生熱熱極生寒寒氣生濁熱氣生淸淸氣在下則生飱泄濁氣在上則生䐜脹壯火之氣衰少火之氣壯壯火食氣氣食少火壯火散氣少火生氣陰勝則陽病陽勝則陰病陽勝則熱陰勝則寒重寒則熱重熱則寒寒傷形熱傷氣氣傷痛形傷腫故先痛而後腫者氣傷形也先腫而後痛者形傷氣也年四十而陰氣自半也起居衰矣年五十體重耳目不聰明矣年六十陰痿氣大衰九竅不利下虛上實涕泣俱出矣故曰知之則强不知則老
太陰陽明論曰陽者天氣也主外陰者地氣也主內故陽道實陰道虛陰氣從足上行至頭而下行循臂至指端陽氣從手上行至頭而下行至足故曰陽病者上行極而下陰病者下行極而上詳脾胃門
終始篇曰陰者主臟陽者主腑陽受氣於四末陰受氣於五臟
痺論岐伯曰陰氣者靜則神藏躁則消亡飮食自倍腸胃乃傷
陰陽別論曰剛與剛陽氣破散陰氣乃消亡淖則剛柔不和經氣乃絶
寒熱病篇曰足太陽入腦乃別陰蹻陽蹻陰陽相交陽入陰陰出陽交於目銳眥陽氣盛則䐜目陰氣盛則瞑目
口問篇曰陽氣盡陰氣盛則目瞑陰氣盡而陽氣盛則寤矣
大惑論曰夫衛氣者晝日行於陽夜行於陰故陽氣盡則臥陰氣盡則寤
方盛衰論雷公請問氣之多少何者爲逆何者爲從帝曰陽從左陰從右老從上少從下
時氣三
六元正紀大論帝曰四時之氣至有早晏高下左右其候何如岐伯曰行有逆順至有遲速故太過者化先天不及者化後天帝曰願聞其行何謂也曰春氣西行夏氣北行秋氣東行冬氣南行故春氣始於下秋氣始於上夏氣始於中冬氣始於標春氣始於左秋氣始於右冬氣始於後夏氣始於前此四時正化之常故至高之地冬氣常在至下之地春氣常在必謹察之帝曰願聞同化何如岐伯曰風溫春化同熱曛昏火夏化同勝與復同燥淸煙露秋化同雲雨昏暝埃長夏化同寒氣霜雪氷冬化同此天地五運六氣之化更用之盛衰也
四氣調神論曰春三月此謂發陳天地俱生萬物以榮此春氣之應養生之道也逆之則傷肝夏爲寒變奉長者少夏三月此謂蕃莠天地氣交萬物華實此夏氣之應養長之道也逆之則傷心秋爲痎瘧奉收者少秋三月此謂容平天氣以急地氣以明此秋氣之應養收之道也逆之則傷肺冬爲飱泄奉藏者少冬三月此謂閉藏水氷地坼無擾乎陽此冬氣之應養藏之道也逆之則傷腎春爲痿厥奉生者少逆春氣則少陽不生肝氣內變逆夏氣則太陽不長心氣內洞逆秋氣則太陰不收肺氣焦滿逆冬氣則少陰不藏腎氣獨沈夫四時陰陽者萬物之根本也所以聖人春夏養陽秋冬養陰以從其根故與萬物浮沈於生長之門逆其根則伐其本壞其眞矣
生氣通天論曰陽氣者一日而主外平旦人氣生日中而陽氣隆日西而陽氣已虛氣門乃閉是故暮而收拒無擾筋骨無見霧露反此三時形乃困薄
至眞要大論帝曰分至何如岐伯曰氣至謂之至氣分謂之分至則氣同分則氣異所謂天地之正紀也
脈要精微論曰冬至四十五日陽氣微上陰氣微下夏至四十五日陰氣微上陽氣微下陰陽有時與脈爲期期而相失如脈所分分之有期故知死時
順氣一日分爲四時篇帝曰夫百病者多以旦慧晝安夕加夜甚者何也岐伯曰四時之氣使然春生夏長秋收冬藏人亦應之以一日分爲四時朝則爲春日中爲夏日入爲秋夜半爲冬朝則人氣始生病氣始衰故旦慧日中人氣長長則勝邪故安夕則人氣始衰邪氣始生故加夜半人氣入臟邪氣獨居於身故甚也帝曰其時有反者何也曰是不應四時之氣臟獨主其病者是必以臟氣之所不勝時者甚以其所勝時者起也
四時刺逆從論曰春氣在經脈夏氣在孫絡長夏氣在肌肉秋氣在皮膚冬氣在骨髓中帝曰敢問其故岐伯曰春者天氣始開地氣始泄凍解氷釋水行經通故人氣在脈夏者經滿氣溢入孫絡受血皮膚充實長夏者經絡皆盛內溢肌中秋者天氣始收腠理閉塞皮膚引急冬者蓋藏血氣在中內著骨髓通於五臟是故邪氣者常隨四時之氣血而入客也至其變化不可爲度然必從其經氣辟除其邪除其邪則亂氣不生
金匱眞言論曰春氣者病在頭夏氣者病在臟秋氣者病在肩背冬氣者病在四肢故春善病鼽衄仲夏善病胸脇長夏善病洞泄寒中秋善病風瘧冬善病痺厥
營衛生會篇曰衛氣行於陰二十五度行於陽二十五度分爲書夜故氣至陽而起至陰而止夜半爲陰隴夜半後而爲陰衰平旦陰盡而陽受氣矣日中爲陽隴日西而陽衰日入陽盡而陰受氣矣夜半而大會萬民皆臥命曰合陰平旦陰盡而陽受氣如是無已與大地同紀
運氣四
天元紀大論曰所以欲知天地之陰陽者應天之氣動而不息故五歲而右遷應地之氣靜而守位故六期而環會動靜相召上下相臨陰陽相錯而變由生也天以六爲節地以五爲制五六相合而七百二十氣爲一紀凡三十歲千四百四十氣凡六十歲爲一周不及太過斯皆見矣
六節臟象論曰天度者所以制日月之行也氣數者所以紀化生之用也五日謂之候三候謂之氣六氣謂之時四時謂之歲五氣更立各有所勝盛虛之變此其常也故春勝長夏長夏勝冬冬勝夏夏勝秋秋勝春所謂得五行時之勝各以氣命其臟帝曰何以知其勝岐伯曰求其至也皆歸始春未至而至此謂太過則薄所不勝而承所勝也命曰氣淫至而不至此謂不及則所勝妄行而所生受病所不勝薄之也命曰氣迫所謂求其至者氣至之時也謹候其時氣可與期失時反候五治不分邪僻內生工不能禁也
五運行大論曰丹天之氣經於牛女戊分天之氣經於心尾己分蒼天之氣經於危室柳鬼素天之氣經於亢氐昴畢玄天之氣經於張翼婁胃所謂戊己分者奎壁角軫則天地之門戶也上下相遘寒暑相臨氣相得則和不相得則病東方生風在氣爲柔南方生火在氣爲息中央生濕在氣爲充西方生燥在氣爲成北方生寒在氣爲堅氣有餘則制己所勝而侮所不勝其不及則己所不勝侮而承之己所勝輕而侮之侮反受邪侮而受邪寡於畏也
五常政大論帝曰太虛廖廓五運迴薄衰盛不同損益相從願聞平氣何如而名何如而紀也岐伯曰木曰敷和火曰升明土曰備化金曰審平水曰靜順帝曰其不及奈何曰木曰委和火曰伏明土曰卑監金曰從革水曰涸流帝曰太過何謂曰木曰發生火曰赫曦土曰敦阜金曰堅成水曰流衍帝曰其歲有不病而臟氣不應不用者何也岐伯曰天氣制之氣有所從也少陽司天火氣下臨肺氣上從白起金用草木眚陽明司天燥氣下臨肝氣上從蒼起木用而立土乃眚太陽司天寒氣下臨心氣上從而火且明丹起金乃眚厥陰司天風氣下臨脾氣上從而土且隆黃起水乃眚少陰司天熱氣下臨肺氣上從白起金用草木眚太陰司天濕氣下臨腎氣上從黑起水變
至眞要大論帝曰五氣交合盈虛更作余知之矣六氣分治司天地者其至何如岐伯曰天地之大紀人神之通應也厥陰司天其化以風少陰司天其化以熱太陰司天其化以濕少陽司天其化以火陽明司天其化以燥太陽司天其化以寒帝曰地化奈何曰司天同候間氣皆然帝曰間氣何謂曰司左右者是謂間氣也主歲者紀歲間氣者紀步也帝曰歲主奈何曰厥陰司天爲風化在泉爲酸化司氣爲蒼化間氣爲動化少陰司天爲熱化在泉爲苦化不司氣化居氣爲灼化太陰司天爲濕化在泉爲甘化司氣爲化間氣爲柔化少陽司天爲火化在泉爲苦化司氣爲丹化間氣爲明化陽明司天爲燥化在泉爲辛化司氣爲素化間氣爲淸化太陽司天爲寒化在泉爲鹹化司氣爲玄化間氣爲藏化故治病者必明六化分治五味五色所生五臟所宜乃可以言盈虛病生之緒也本乎天者天之氣也本乎地者地之氣也天地合氣六節分而萬物化生矣故曰謹候氣宜無失病機此之謂也帝曰氣之上下何謂也岐伯曰身半以上其氣三矣天之分也天氣主之身半以下其氣三矣地之分也地氣主之以名命氣以氣命處而言其病半所謂天樞也帝曰勝復之動時有常乎氣有必乎岐伯曰時有常位而氣無必也初氣終三氣天氣主之勝之常也四氣盡終氣地氣主之復之常也有勝則復無勝則否帝曰六氣之勝何以候之岐伯曰淸氣大來燥之勝也風木受邪肝病生焉熱氣大來火之勝也金燥受邪肺病生焉寒氣大來水之勝也火熱受邪心病生焉濕氣大來土之勝也寒水受邪腎病生焉風氣大來木之勝也土濕受邪脾病生焉所謂感邪而生病也承年之虛則邪甚也失時之和亦邪甚也遇月之空亦邪甚也重感於邪則病危矣
六微旨大論曰至而至者和至而不至來氣不及也未至而至來氣有餘也應則順否則逆逆則變生變生則病帝曰請言其應岐伯曰物生其應也氣脈其應也相火之下水氣承之水位之下土氣承之土位之下風氣承之風位之下金氣承之金位之下火氣承之君火之下陰精承之帝曰何也岐伯曰亢則害承乃制制則生化外列盛衰害則敗亂生化大病帝曰六氣應五行之變何如岐伯曰位有始終氣有初中上下不同求之亦異也天氣始於甲地氣始於子子甲相合命曰歲立謹候其時氣可與期岐伯曰言天者求之本言地者求之位言人者求之氣交帝曰何謂氣交曰上下之位氣交之中人之居也故曰天樞之上天氣主之天樞之下地氣主之氣交之分人氣從之萬物由之帝曰何謂初中岐伯曰初凡三十度而有奇中氣同法帝曰初中何也曰所以分天地也初者地氣也中者天氣也帝曰其升降何如岐伯曰氣之升降天地之更用也帝曰其用何如曰升已而降降者謂天降已而升升者謂地天氣下降氣流於地地氣上升氣騰於天故高下相召升降相因而變作矣岐伯曰出入廢則神機化滅升降息則氣立孤危故非出入則無以生長壯老已非升降則無以生長化收藏是以升降出入無器不有
六元正紀大論帝曰氣至而先後者何岐伯曰運太過則其至先運不及則氣至後非太過非不及則至當時非是者眚也岐伯曰數之始起於上而終於下歲半之前天氣主之歲半之後地氣主之上下交互氣交主之歲紀畢矣故曰位明氣月可知乎所謂氣也風勝則動熱勝則腫燥勝則乾寒勝則浮濕勝則濡泄甚則水閉胕腫隨氣所在以言其變耳帝曰水發而雹雪土發而飄驟木發而毁折金發而淸明火發而曛昩何氣使然岐伯曰氣有多少發有微甚微者當其氣甚者兼其下徵其下氣而見可知也帝曰五氣之發不當位者何也曰命其差帝曰差有數乎曰後皆三十度而有奇也
氣交變大論岐伯曰德化者氣之祥政令者氣之章變易者復之紀災眚者傷之始氣相勝者和不相勝者病重感於邪則甚也帝曰善言天者必應於人善言古者必驗於今善言氣者必彰於物善言應者同天地之化善言化言變者通神明之理非夫子孰能言至道歟
經氣臟氣五
天元紀大論曰天有五行御五位以生寒暑燥濕風人有五臟化五氣以生喜怒思憂恐
陰陽應象大論曰人有五臟化五氣以生喜怒悲憂恐故喜怒傷氣寒暑傷形暴怒傷陰暴喜傷陽厥氣上行滿脈去形喜怒不節寒暑過度生乃不固
本臟篇曰五臟者所以藏精神血氣魂魄者也六腑者所以化水穀而行津液者也此人之所以具受於天者也
六節臟象論曰心者生之本神之變也爲陽中之太陽通於夏氣肺者氣之本魄之處也爲陽中之太陰通於秋氣腎者主蟄封藏之本精之處也爲陰中之少陰通於冬氣肝者罷極之本魂之居也爲陽中之少陽通於春氣脾胃大腸小腸三焦膀胱者倉稟之本營之居也此至陰之類通於土氣凡十一臟皆取決於膽也
金匱眞言論曰東方靑色入通於肝其味酸其臭臊南方赤色入通於心其味苦其臭焦中央黃色入通於脾其味甘其臭香西方白色入通於肺其味辛其臭腥北方黑色入通於腎其味鹹其臭腐
天年篇曰人生十歲五臟始定血氣已通其氣在下故好走二十歲血氣始盛肌肉方長故好趨三十歲五臟大定肌肉堅固血脈盛滿故好步四十歲五臟六腑十二經脈皆大盛以平定腠理始疎榮華頹落髮頗班白平盛不搖故好坐五十歲肝氣始衰肝葉始薄膽汁始減目始不明六十歲心氣始衰苦憂悲血氣懈惰故好臥七十歲脾氣虛皮膚枯八十歲肺氣衰魄離故言善誤九十歲腎氣焦四臟經脈虛空百歲五臟皆虛神氣皆去形骸獨居而終矣
上古天眞論曰女子七歲腎氣盛齒更髮長二七而天癸至任脈通太衝脈盛月事以時下故有子丈夫八歲腎氣實髮長齒更二八腎氣盛天癸至精氣溢瀉陰陽和故能有子
脈度篇曰肺氣通於鼻肺和則鼻能知香臭矣心氣通於舌心和則舌能知五味矣肝氣通於目肝和則目能辨五色矣脾氣通於口脾和則口能知五穀矣腎氣通於耳腎和則耳能聞五音矣
五臟生成篇曰諸脈者皆屬於目諸髓皆屬於腦諸筋者皆屬於節諸血者皆屬於心諸氣者皆屬於肺此四肢八谿之朝夕也
海論曰人有髓海有血海有氣海有水穀之海胃爲水穀之海衝脈爲十二經之海膻中爲氣之海腦爲髓之海得順者生得逆者敗知調者和不知調者害
五味篇曰胃者五臟六腑之海也水穀皆入於胃五臟六腑皆稟氣於胃其大氣之搏而不行者積於胸中命曰氣海出於肺循喉咽故呼則出吸則入
大惑論曰五臟六腑之精氣皆上注於目而爲之精目者五臟六腑之精也營衛魂魄之所常營也神氣之所生也詳眼目門
衛氣篇曰請言氣街胸氣有街腹氣有街頭氣有街故氣在頭者止之於腦氣在胸者止之膺與背腧氣在腹者止之背腧與衝脈於臍左右之動脈者氣在脛者止之於氣街與承山踝上以下
動輸篇曰夫四末陰陽之會者此氣之大絡也四街者氣之徑路也故絡絶則徑通四末解則氣從合相輪如環莫知其妃終而復始
平人氣象論曰胃之大絡名曰虛里脈宗氣也詳脾胃門
邪客篇帝曰人有八虛各何以候岐伯曰以候五臟心肺有邪其氣留於兩肘肝有邪其氣留於兩腋脾有邪其氣流於兩髀腎有邪其氣流於兩膕凡此八虛者皆機關之室眞氣之所過血絡之所遊邪氣惡血固不得住留住留則傷經各骨節機關不得屈伸故病攣也
太陰陽明論曰四肢皆稟於胃而不得至經必因於脾乃得稟也詳脾胃門
五臟別論曰腦髓骨脈膽女子胞此六者地氣之所生也皆藏於陰而象於地故藏而不瀉名曰奇恒之府夫胃大腸小腸三焦膀胱此五者天氣之所生也其氣象天故瀉而不藏此受五臟濁氣名曰傳化之府此不能久留輸瀉者也魄門亦爲五臟使水穀不得久藏所謂五臟者藏精氣而不瀉也故滿而不能實六腑者傳化物而不藏故實而不能滿也所以然者水穀入口則胃實而腸虛食下則腸實而胃虛故曰實而不滿滿而不能實也
平人絶穀篇曰平人胃滿則腸虛腸滿則胃虛更實更虛故氣得上下五臟安定血脈和則精神乃居
邪氣臟腑病形篇帝曰天寒地氷而其面不衣何也岐伯曰十二經脈三百六十五絡其血氣皆上於面而走空竅詳面病門
靈蘭秘典論曰膀胱者州都之宮津液藏焉氣化則能出矣
憂恚無言篇帝曰人之卒然憂恚而言無音者何道之塞何氣出行使音不彰願聞其方少師曰咽喉者水穀之道也喉嚨者氣之所以上下者也詳聲瘖門
脈氣六
五臟別論帝曰氣口何以獨爲五臟主岐伯曰胃者水穀之海五臟六腑之大源也五味入口藏於胃以養五臟氣氣口亦太陰也是以五臟六腑之氣味皆出於胃變見於氣口故五氣入鼻藏於心肺心肺有病而鼻爲之不利也
動輸篇曰胃爲五臟六腑之海其淸氣上注於肺肺脈從太陰而行之其行也以息往來詳脾胃門
五十營篇曰人一呼脈再動氣行三寸一吸脈亦再動氣行三寸呼吸定息氣行六寸詳脈神章
根結篇曰一日一夜五十營以營五臟之精所謂五十營者五臟皆受氣持其脈口數其至也五十動而不一代者五臟皆受氣四十動一代者一臟無氣三十動一代者二臟無氣二十動一代者三臟無氣十動一代者四臟無氣不滿十動一代者五臟無氣予之短期所謂五十動而不一代者以爲常也以知五臟之期予之短期者乍數乍疎也
玉機眞藏論曰春脈如弦春脈者肝也東方木也萬物之所以始生也故其氣來軟弱輕虛而滑端直以長故曰弦反此者病其氣來實而强此謂太過病在外其氣來不實而微此謂不及病在中夏脈如鉤詳脈神章
脈要精微論曰夫脈者血之府也長則氣治短則氣病數則煩心大則病進上盛則氣高下盛則氣脹代則氣衰細則氣少詳脈神章
平人氣象論曰人一呼脈一動一吸脈一動曰少氣平人之常氣稟於胃人無胃氣曰逆逆者死脈無胃氣亦死詳脾胃門
形氣七
陰陽淸濁篇帝曰願聞人氣之淸濁岐伯曰受穀者濁受氣者淸淸者注陰濁者注陽濁而淸者上出於咽淸而濁者則下行淸濁相干命曰亂氣帝曰夫陰淸而陽濁濁者有淸淸者有濁別之奈何岐伯曰氣之大別淸者上注於肺濁者下走於胃胃之淸氣上出於口肺之濁氣下注於經內積於海淸者其氣滑濁者其氣澁此氣之常也
決氣篇帝曰余聞人有精氣津液血脈余意爲一氣耳今乃辨爲六名余不知其所以然岐伯曰兩神相搏合而成形常先身生是謂精何謂氣曰上焦開發宣五穀味薰膚充身澤毛若霧露之漑是謂氣何謂津曰腠理發泄汗出溱溱是謂津何謂液曰穀入氣滿淖澤注於骨骨屬屈伸洩澤補益腦髓皮膚潤澤是謂液何謂血曰中焦受氣取汁變化而赤是謂血何謂脈曰壅遏營氣令無所避是謂脈精脫者耳聾氣脫者目不明津脫者腠理開汗大泄液脫者骨屬屈伸不利色夭腦髓消脛痠耳數鳴血脫者色白夭然不澤其脈空虛此其候也
衛氣失常篇曰人有脂有膏有肉膏者多氣多氣者熱熱者耐寒肉者多血則充形充形則平脂者其血淸氣滑少故不能大此別於衆人者也
壽夭剛柔篇曰形與氣相任則壽不相任則夭詳生死門
血氣八
營衛生會篇帝曰夫血之與氣異名同類何謂也詳血證門
五音五味篇曰今婦人之生有餘於氣不足於血以其數脫血也衝任之脈不滎口脣故鬚不生焉是故聖人視其顔色黃赤者多熱氣靑白者少熱氣黑色者多血少氣夫人之常數太陽常多血少氣少陽常多氣少血陽明常多血多氣厥陰常多氣少血少陰常多血少氣太陰常多血少氣此天數之常也
八正神明論曰故養神者必知形之肥瘦營衛血氣之盛衰血氣者人之神不可不謹養
營衛氣九
本臟篇曰經脈者所以行血氣而營陰陽濡筋骨利關節者也衛氣者所以溫分肉充皮膚肥腠理司關闔者也
營衛生會篇曰人受氣於穀穀入於胃以傳於肺五臟六腑皆以受氣其淸者爲營濁者爲衛營行脈中衛行脈外
衛氣行篇曰衛氣之行一日一夜五十週於身書日行於陽二十五周夜行於陰二十五周是以平旦陰盡陽氣出於目目張則氣上行於頭
痺論曰營者水穀之精氣也和調於五臟洒陳於六腑乃能入於脈也故循脈上下貫五臟絡六腑也衛者水穀之悍氣也其氣慓疾滑利不能入於脈也故循皮膚之中分肉之間薰於肓膜散於胸腹
禁服篇曰審察衛氣爲百病母
逆調論曰營氣虛則不仁衛氣虛則不用營衛俱虛則不仁且不用
生氣通天論曰營氣不從逆於肉理乃生癰腫
穀氣十
營氣篇曰營氣之道內穀爲寶穀入於胃乃傳之肺流溢於中布散於外精專者行於經隧常營無已終而復始是謂天地之紀
邪客篇曰五穀入於胃也其糟粕津液宗氣分爲三隧故宗氣積於胸中詳脾胃門
經脈篇曰穀入於胃脈道以通血氣乃行
玉版篇曰人之所受氣者穀也穀之所注者胃也胃者水穀氣血之海也詳脾胃門
五味篇曰天地之精氣其大數常出三入一故穀不入半日則氣衰一日則氣少矣
平人絶穀篇曰神者水穀之精氣也詳死生門
平人氣象論曰人以水穀爲本故人絶水穀則死脈無胃氣亦死詳飮食門
終始篇曰邪氣來也緊而疾穀氣來也徐而和
病能論曰食入於陰長氣於陽
陰陽淸濁篇帝曰願聞人氣之淸濁岐伯曰受穀者濁受氣者淸淸者注陰濁者注陽
氣味十一
六節臟象論曰天食人以五氣地食人以五味詳脾胃門
陰陽應象大論曰水爲陰火爲陽陽爲氣陰爲味味歸形形歸氣氣歸精精歸化精食氣形食味化生精氣化形味傷形氣傷精精化爲氣氣傷於味陰味出下竅陽氣出上竅味厚者爲陰薄爲陰之陽氣厚者爲陽薄爲陽之陰味厚則泄薄則通氣薄則發泄厚則發熱氣味辛甘發散爲陽酸苦涌泄爲陰形不足者溫之以氣精不足者補之以味
經脈別論曰食氣入胃散精於肝詳脾胃門
生氣通天論曰陰之所生本在五味陰之五宮傷在五味是故味過於酸肝氣以津脾氣乃絶味過於鹹大骨氣勞短肌心氣抑味過於甘心氣喘滿色黑腎氣不衡味過於苦脾氣不濡胃氣乃厚味過於辛筋脈沮弛精神乃央是故謹和五味骨正筋柔氣血以流腠理以密如是則骨氣以精謹道如法長有天命
宣明五氣篇曰五味所禁辛走氣氣病無多食辛詳飮食門
酒氣十二
經脈篇曰飮酒者衛氣先行皮膚先充絡脈絡脈先盛故衛氣已平營氣乃滿而經脈大盛
厥論曰酒入於胃則絡脈滿而經脈虛夫酒氣盛而慓悍腎氣日衰陽氣獨勝故手脚爲之熱也
營衛生會篇帝曰人飮酒酒亦入胃穀未熟而小便獨先下者何也岐伯曰酒者熟穀之液也其氣悍以淸故後穀而入先穀而液出焉
論勇篇帝曰怯士之得酒怒不避勇士者何藏使然少兪曰酒者水穀之精熟穀之液也其氣慓悍其入於胃中則胃脹氣上逆滿於胸中肝浮膽橫當是之時固比於勇士氣衰則悔與勇士同類不知避之名曰酒悖也
邪氣十三
刺節眞邪論帝曰有一脈生數十病者或痛或癰或熱或寒或癢或痺或不仁變化無窮其故何也岐伯曰此皆邪氣之所生也帝曰余聞氣者有眞氣有正氣有邪氣何謂眞氣岐伯曰眞氣者所受於天與穀氣幷而充身也正氣者正風也從一方來非實風又非虛風也邪氣者虛風之賊傷人也其中人也深不能自去正風者其中人也淺合而自去其氣來柔弱不能勝眞氣故自去虛邪之中人也洒淅動形起毫毛而發腠理其入深內搏於骨則爲骨痺搏於筋則爲筋攣搏於脈中則爲血閉不通則爲癰搏於肉與衛氣相搏陽勝者則爲熱陰勝者則爲寒寒則眞氣去去則虛虛則寒搏於皮膚之間其氣外發腠理開毫毛搖氣往來行則爲癢留而不去則爲痺衛氣不行則爲不仁餘義詳本經
通評虛實論曰邪氣盛則實精氣奪則虛帝曰虛實如何岐伯曰氣虛者肺虛也氣逆者足寒也非其時則生當其時則死餘藏皆如此
評熱病論曰邪之所湊其氣必虛
小鍼解曰夫氣之在脈也邪氣在上者言邪氣之中人也高故邪氣在上也濁氣在中者言水穀皆入於胃其精氣上注於肺濁溜於腸胃言寒溫不適飮食不節而病生腸胃故曰濁氣在中也淸濕在下者言淸濕地氣之中人也必從足始故曰淸氣在下也
陰陽應象大論曰天之邪氣感則害人五臟水穀之寒熱感則害於六腑地之濕氣感則害皮肉筋脈
病氣十四
壽夭剛柔篇曰風寒傷形憂恐忿怒傷氣氣傷臟乃病臟寒傷形乃應形風寒傷筋筋脈乃應此形氣外內之相應也
脈要精微論曰陽氣有餘爲身熱無汗陰氣有餘爲多汗身寒陰陽有餘則無汗而寒言而微終日乃復言者此奪氣也
刺志論曰氣實形實氣虛形虛此其常也反此者病穀盛氣盛穀虛氣虛此其常也反此者病脈實血實脈虛血虛此其常也反此者病氣虛身熱此謂反也穀入多而氣少此謂反也穀不入而氣多此謂反也脈盛血少此謂反也脈少血多此謂反也氣盛身寒得之傷寒氣虛身熱得之傷暑穀入多而氣少者得之有所脫血濕居下也穀入少而氣多者邪在胃及與肺也脈小血多者飮中熱也脈大血少者脈有風氣水漿不入此之謂也夫實者氣入也虛者氣出也氣實者熱也氣虛者寒也
宣明五氣篇曰五氣所病心爲噫肺爲咳肝爲語脾爲呑腎爲欠爲嚔胃爲氣逆爲噦爲恐大腸小腸爲泄膀胱不利爲癃不約爲遺溺膽爲怒是謂五病五精所幷精氣幷於心則喜幷於肺則悲幷於肝則憂幷於脾則畏幷於腎則恐是謂五幷虛而相幷者也五勞所傷久視傷血久臥傷氣久坐傷肉久立傷骨久行傷筋是爲五勞所傷
擧痛論帝曰余知百病生於氣也怒則氣上喜則氣緩悲則氣消恐則氣下寒則氣收炅則氣泄驚則氣亂勞則氣耗思則氣結九氣不同何病之生岐伯曰怒則氣逆甚則嘔血及飱泄故氣上矣喜則氣和志達營衛通利故氣緩矣悲則心系急肺布葉擧而上焦不通營衛不散熱氣在中故氣消矣恐則精却却則上焦閉閉則氣還還則下焦脹故氣不行矣寒則腠理閉氣不行故氣收矣炅則腠理開營衛通汗大泄故氣泄矣驚則心無所倚神無所歸慮無所定故氣亂矣勞則喘息汗出外內皆越故氣耗矣思則心有所存神有所歸正氣留而不行故氣結矣
擧痛論曰寒氣客於脈外則脈寒脈寒則縮踡縮踡則脈絀急絀急則外引小絡故卒然而痛得炅則痛立止因重中於寒則痛久矣諸寒氣等義詳心腹痛門
本神篇曰肝氣虛則恐實則怒脾氣虛則四肢不用五臟不安實則腹脹涇溲不利心氣虛則悲實則笑不休肺氣虛則鼻塞不利少氣實則喘喝胸盈仰息腎氣虛則厥實則脹五臟不安必審五臟之病形以知其氣之虛實謹而調之也憂愁者氣閉塞而不行
口問篇曰上氣不足腦爲之不滿詳虛損門
生氣通天論曰因於氣爲腫四維相代陽氣乃竭兪氣化薄傳爲善畏及爲驚駭
厥論曰陽氣衰於下則爲寒厥陰氣衰於下則爲熱厥詳厥逆門
逆調論帝曰人身非常溫也非常熱也爲之熱而煩滿者何也詳寒熱門
痺論曰風寒濕三氣雜至合而爲痺也詳風痺門
痿論帝曰五臟使人痿何也岐伯曰肺熱葉焦則皮毛虛弱急薄者則生痿躄也心氣熱則下脈厥而上上則下脈虛虛則生脈痿樞折挈脛縱不任地也詳痿症門
百病始生篇帝曰積之始生至其已成奈何岐伯曰積之始生得寒乃生厥乃成積也詳積聚門
評熱病論曰諸有水氣者微腫先見於目下也月事不來者胞脈閉也胞脈者屬心而絡於胞中今氣上迫肺心氣不得下通故月事不來也
至眞要大論曰諸氣膹鬱皆屬於肺
病能論曰有病怒狂者生於陽也陽氣者因暴折而難決故善怒也詳癲狂門
陰陽別論曰一陽發病少氣善咳善泄其傳爲心掣其傳爲隔
治氣十五
五常政大論曰必先歲氣無伐天和無盛盛無虛虛而遺人夭殃無致邪無失正絶人長命
上古天眞論曰夫上古聖人之敎下也皆謂之虛邪賊風避之有時恬憺虛無眞氣從之病安從來上古有眞人者提掣天地把握陰陽呼吸精氣獨立守神肌肉若一
玉機眞藏論曰凡治病察其形氣色澤脈之盛衰病之新故乃治之無後其時形氣相得謂之可治色澤以浮謂之易已脈從四時謂之可治脈弱以滑是有胃氣命曰易治取之以時形氣相失謂之難治色夭不澤謂之難已脈實以堅謂之益甚脈逆四時爲不可治必察四難而明告之
疎五過論曰凡欲診病者必問飮食居處暴樂暴苦始樂後苦皆傷精氣精氣竭絶形體毁沮治病之道氣內爲寶循求其理求之不得過在表裏
六元正紀大論曰司氣以熱用熱無犯司氣以寒用寒無犯司氣以凉用凉無犯司氣以溫用溫無犯間氣同其主無犯異其主則小犯之是謂四畏必謹察之故曰無失天信無逆氣宜無翼其勝無贊其復是謂至治
至眞要大論帝曰服寒而反熱服熱而反寒其故何也岐伯曰治其王氣是以反也帝曰不治王氣而然者何也曰不治五味屬也夫五味入胃各歸所喜攻酸先入肝苦先入心甘先入脾辛先入肺鹹先入腎久而增氣物化之常也氣增而久夭之由也審察病機無失氣宜此之謂也補上治上制以緩補下治下制以急急則氣味厚緩則氣味薄適其至所此之謂也
根結篇曰形氣不足病氣有餘是邪勝也急瀉之形氣有餘病氣不足急補之形氣不足病氣不足此陰陽氣俱不足也不可刺之刺之則重不足重不足則陰陽俱竭血氣皆盡五臟空虛筋骨髓枯老者絶滅壯者不復矣形氣有餘病氣有餘此陰陽俱有餘也急瀉其邪調其虛實故曰有餘者瀉之不足者補之此之謂也
刺法論帝曰五疫之至皆相染易如何可得不相移易者岐伯曰不相染者正氣存內邪不可干避其毒氣天牝從來復得其往氣出於腦卽不邪干
以上俱經旨
總論氣理十六
夫人之有生無非受天地之氣化耳及其成形雖有五行五志五臟六腑之辨而總惟血氣爲之用然血無氣不行血非氣不化故經曰血者神氣也然則血之與氣誠異名而同類而實惟氣爲之主是以天地間陰陽變遷運數治亂凡神神奇奇作於杳冥莫測之鄕者無非氣化之所爲使能知此而氣得其正則何用弗藏一有違和而氣失其正則何往弗否故帝曰百病生於氣也又近見應震王氏曰行醫不識氣治病從何據堪笑道中人未到知音處旨哉斯言是實治身治病第一大綱而後學鮮有知者且軒岐言氣旣已靡遺奈何久未發明終將冥諱故余摭其精微類述一十五條詳列如前俾後學得明造化之大源則因理觸機而拯濟無窮斯見軒岐贊育之恩與天地同矣時崇禎丙子後學介賓謹識
論調氣十七
夫百病皆生於氣正以氣之爲用無所不至一有不調則無所不病故其在外則有六氣之侵在內則有九氣之亂而凡病之爲虛爲實爲熱爲寒至其變態莫可名狀欲求其本則止一氣字足以盡之蓋氣有不調之處卽病本所在之處也是爲明哲不凡者乃能獨見其處撮而調之調得其妙則猶之解結也猶之雪汚也汚去結解而活人於擧指之間誠非難也然而人多難能者在不知氣之理幷不知調之法卽自河間相傳以來咸謂木香檳榔可以調氣陋亦甚矣夫所謂調者調其不調之謂也凡氣有不正皆賴調和如邪氣在表散卽調也邪氣在裏行卽調也實邪壅滯瀉卽調也虛羸困憊補卽調也由是類推則凡寒之熱之溫之淸之升之降之抑之擧之發之達之劫之奪之堅之削之泄之利之潤之燥之收之澁之緩之峻之和之安之正者正之假者反之必淸必靜各安其氣則無病不除是皆調氣之大法也
此外有如按摩導引鍼灸熨洗可以調經絡之氣又如喜能勝憂悲能勝怒怒能勝思思能勝恐恐能勝喜可以調情志之氣又如五穀五果五菜五畜可以調化育之氣又春夏養陽秋冬養陰避風寒節飮食愼起居和喜怒可以調衛生之氣及其至也則精氣有互根之用陰陽有顚倒之施或以塞之而實以通之或以啓之而實以封之或人見其有而我見其無或病若在此反以治彼惟智者能見事之未然惟仁人能惜人之固有若此者何莫非調之之謂人能知此豈惟却病而凡內而身心外而庶政皆可因之而無弗調矣甚矣調之爲義其道圓矣其用廣矣有神有據無方無隅有不可以言宣者言難盡意也有不可迹拘者迹難求全也故余於本門但援經悉理不敢執方蓋亦恐一曲之談有不可應無窮之變也倘有所須則各門具列論治所當互證酌宜而無負調和之手斯於斯道可無愧矣
述古十八共二條
張子和云九氣之氣如天地之氣常則安變則病而況人稟天地之氣五運迭侵於外七情交戰於中是以聖人嗇氣如持至寶庸人投物反傷太和此軒岐之所以謂諸痛皆因於氣百病皆生於氣遂有九氣不同之說氣本一也因所觸而爲九怒喜悲恐寒炅驚思勞也怒氣所致爲嘔血爲飱泄爲煎厥爲薄厥爲陽厥爲胸滿脇痛食則氣逆而不下爲喘喝煩心爲消癉爲肥氣爲目盲爲耳閉筋緩發於外爲癰疽喜氣所致爲笑不休爲毛革焦爲肉病爲陽氣不收甚則爲狂悲氣所致爲陰縮爲筋攣爲肌痺爲肺痿男爲溲血女爲血崩爲酸鼻辛頞爲目昏爲少氣不能接息爲泣則臀麻恐氣所致爲破䐃脫肉爲骨痠痿厥爲暴下淸水爲面熱膚急爲陰痿爲懼而脫頤驚氣所致爲潮涎爲目睘爲口噤爲癡癎爲不省人事爲僵仆久則爲痺思氣所致爲不眠爲嗜臥爲昏瞀爲中痞三焦閉塞爲咽嗌不利爲膽癉嘔苦爲筋痿爲白淫爲得後與氣則快然而衰爲不嗜食寒氣所致爲上下所出水液澄澈淸冷下利靑白炅氣所致爲喘嘔吐酸暴注下迫
丹溪曰氣無補法世俗之誤也氣實而壅盛者不必補內傷勞役正氣虛者不補而何若正氣虛而不補是虛而益虛則脾胃運化納受皆失其職陰不升而陽不降所謂天地不交之否也經曰虛者補之人蔘黃芪之屬是也若不審虛實悉以破氣行氣之藥與之以天眞元氣耗絶而死者醫殺之耳
景岳全書卷之三十七天集雜證謨
死生經義
壽夭一
上古天眞論黃帝問於天師曰余聞上古之人春秋皆度百歲而動作不衰今時之人年半百而動作皆衰者時勢異耶人將失之耶岐伯曰上古之人其知道者法於陰陽和於術數食飮有節起居有常不妄作勞故能形與神俱而盡終其天年度百歲乃去今時之人不然也以酒爲漿以妄爲常醉以入房以欲竭其精以耗散其眞不知持滿不時御神務快其心逆於生樂起居無節故半百而衰也
陰陽應象大論曰是以聖人爲無爲之事樂恬憺之能從欲快志於虛無之守故壽命無窮與天地終此聖人之治身也
天年篇帝曰願聞人之始生何氣築爲基何立而爲楯何失而死何得而生岐伯曰以母爲基以父爲楯失神者死得神者生也帝曰人之壽夭各不同或卒死或病久願聞其道岐伯曰五臟堅固血脈和調肌肉解利皮膚緻密營衛之行不失其常呼吸微徐氣以度行六腑化穀津液布揚各如其常故能久長帝曰人之壽百歲而死何以致之岐伯曰使道隧以長基墻高以方通調營衛三部三里起骨高肉滿百歲乃得終帝曰其不能終壽而死者何如岐伯曰其五臟皆不堅使道不長空外以張喘息暴疾又卑基墻薄脈少血其肉不石數中風寒血氣虛脈不通眞邪相攻亂而相引故中壽而盡也
五閱五使篇曰脈出於氣口色見於明堂詳面病門
五色篇曰明堂者鼻也闕者眉間也庭者顔也蕃者頰側也蔽者耳門也其間欲方大去之十步皆見於外如是者壽必中百歲詳面病門
壽夭剛柔篇曰形與氣相任則壽不相任則夭皮與肉相果則壽不相果則夭血氣經絡勝形則壽不勝形則夭形充而皮膚緩者則壽形充而皮膚急者則夭形充而而脈堅大者順也形充而脈小以弱者氣衰氣衰則危矣形充而觀不起者骨小骨小則夭矣形充而大肉䐃堅而有分者肉堅肉堅則壽矣形充而大肉無分理不堅者肉脆肉脆則夭矣墻基卑高不及其地者不滿三十而死其有因加疾者不滿二十而死平人而氣勝形者壽病而形肉脫氣勝形者死形勝氣者危矣
五常政大論曰陰精所奉其人壽陽精所降其人夭帝曰一州之氣生化壽夭不同其故何也岐伯曰高下之理地勢使然也崇高則陰氣治之汚下則陽氣治之陽勝者先天陰勝者後天此地理之常生化之道也帝曰其有壽夭乎曰高者其氣壽下者其氣夭地之小大異也小者小異大者大異故治病者必明天道地理陰陽更勝氣之先後人之壽夭生化之期乃可以知人之形氣矣
神氣死證二
五常政大論曰根於中者命曰神機神去則機息根於外者命曰氣立氣止則化絶
移精變氣論帝曰余欲臨病人觀死生決嫌疑欲知其要如日月光可得聞乎岐伯曰色脈者上帝之所貴也先師之所傳也色以應日脈以應月常求其要則其要也治之要極無失色脈用之不惑治之大則得神者昌失神者亡帝曰善
邪客篇曰心者五臟六腑之大主也精神之所舍也其臟堅固邪弗能容也容之則心傷心傷則神去神去則死矣
營衛生會篇曰營衛者精氣也血者神氣也血之與氣異名同類焉故奪血者無汗奪汗者無血故人有兩死而無兩生
疎五過論曰故貴脫勢雖不中邪精神內傷身必敗亡
湯液髎體論帝曰形弊血盡而功不立者何岐伯曰神不使也帝曰何謂神不使曰鍼石道也精神不進志意不治故病不可愈今精壞神去營衛不可復收何者嗜欲無窮而憂患不止精神弛壞營澁衛除故神去之而病不愈也病成名曰逆則鍼石不能治良藥不能及也
逆調論曰人生與志不相有曰死
陰陽死證三
四氣調神論曰夫四時陰陽者萬物之根本也所以聖人春夏養陽秋冬養陰以從其根故與萬物浮沈於生長之門逆其根則伐其本壞其眞矣故陰陽四時者萬物之終始也死生之本也逆之則災害生從之則苛疾不起是謂得道道者聖人行之愚者佩之從陰陽則生逆之則死從之則治逆之則亂反順爲逆是謂內格
陰陽應象大論曰陽勝則身熱腠理閉喘粗爲之俛仰汗不出齒乾以煩寃腹滿死能冬不能夏陰勝則身寒汗出身常淸數慓而寒寒則厥厥則腹滿死能夏不能冬
壽夭剛柔篇曰陰陽俱動乍有形乍無形加以煩心命曰陰勝其陽此謂不表不裏其形不久
陰陽別論曰二陽之病發心脾有不得隱曲女子不月其傳爲風消其傳爲息賁者死不治
通天篇曰太陽之人多陽而少陰必謹調之無脫其陰而瀉其陽陽重脫者易狂陰陽皆脫者暴死不知人也
陰陽二十五人篇曰火形之人似於赤帝好顔急心不壽暴死能春夏不能秋冬水形之人似於黑帝善欺紿人戮死能秋冬不能春夏
至眞要大論帝曰六氣之復何如岐伯曰厥陰之復甚則入脾衝陽絶死不治少陰之復甚則入肺咳而鼻淵天府絶死不治太陰之復甚則入腎竅瀉無度太谿絶死不治少腸之復甚則入肺咳而血泄尺澤絶死不治陽明之復甚則入肝驚駭筋攣太衝絶死不治太陽之復甚則入心善忘善悲神門絶死不治陽明司天淸復內餘咳不止而白血出者死承年之虛則邪甚也失時之和亦邪甚也遇月之空亦邪甚也重感於邪則病危矣至而和則平至而甚則病至而反者病至而不至者病未至而至者病陰陽易者危反者死
五運行大論曰從其氣則和違其氣則病不當其位者病迭移其位者病失守其位者危尺寸反者死陰陽交者死先立其年以知其氣左右應見然後乃可以言死生之逆順
脈色死證四
平人氣象論曰人一呼脈四動以上曰死脈絶不至曰死乍疎乍數曰死春胃微弦曰平弦多胃少曰肝病但弦無胃曰死人以水穀爲本故人絶水穀則死脈無胃氣亦死上二條詳四卷脈神章死心脈來前曲後居如操帶鉤曰心死死肺脈來如物之浮如風吹毛曰肺死死肝脈來急益勁如新張弓弦曰肝死死脾脈來銳堅如鳥之喙如鳥之距如屋之漏如水之流曰脾死死腎脈來發如奪索辟辟如彈石曰腎死
三部九候論曰五臟已敗其色必夭夭必死矣形盛脈細少氣不足以息者危形瘦脈大胸中多氣者死參伍不調者病三部九候皆相失者死上下左右相失不可數者死中部之候雖獨調與衆臟相失者死中部之候相減者死目內陷者死脫肉身不去者死中部乍疎乍數者死眞臟脈見者勝死足太陽氣絶者其足不可屈伸死必戴眼九候之脈皆沈細懸絶者爲陰主冬故以夜半死躁盛喘數者爲陽主夏故以日中死其脈乍數乍疎乍遲乍疾者日承四季死形肉已脫九候雖調猶死若有七診之病其脈候亦敗者死矣必發噦噫脈不往來者死皮膚著者死瞳子高者太陽不足戴眼者太陽已絶此決死生之要不可不察也
方盛衰論曰形弱氣虛死形氣有餘脈氣不足死脈氣有餘形氣不足生
玉機眞藏論曰形氣相失謂之難治色夭不澤謂之難已脈實以堅謂之益甚脈逆四時爲不可治所謂逆四時者春得肺脈夏得腎脈秋得心脈冬得脾脈其至皆懸絶沈濇者命曰逆四時
大奇論曰胃脈沈鼓濇胃外鼓大心脈小堅急皆鬲偏枯男子發左女子發右不瘖舌轉可治三十日起其從者瘖三歲起年不滿二十者三歲死脈至而搏血衄身熱者死脈至浮合浮合如數一息十至以上是經氣予不足也微見九十日死脈至如火薪然是心精之予奪也草乾而死脈至如散葉是肝氣予虛也木葉落而死脈至如省客省客者脈塞而鼓是腎氣予不足也懸去棗華而死脈至如丸泥是胃精予不足也楡莢落而死脈至如橫格是膽氣予不足也禾熟而死脈至如弦縷是胞精予不足也病善言下霜而死不言可治脈至如交漆交漆者左右傍至也微見三十日死脈至如湧泉浮鼓肌中太陽氣予不足也少氣味韭英而死脈至如頹土之狀按之不得是肌氣予不足也五色先見黑白壘發死脈至如懸雍懸雍者浮揣切之益大是十二兪之予不足也水凝而死脈至如偃刀偃刀者浮之小急按之堅大急五臟菀熱寒熱獨幷於腎也如此其人不得坐立春而死脈至如丸滑不直手不直手者按之不可得也是大腸氣予不足也棗葉生而死脈至如華者令人善恐不欲坐臥行立常聽是小腸氣予不足也季秋而死
宣明五氣篇曰五邪所見春得秋脈夏得冬脈長夏得春脈秋得夏脈冬得長夏脈名曰陰出之陽病善怒不治是謂五邪皆同命死不治
玉版論要篇曰色夭面脫不治百日盡已脈短氣絶死病溫虛甚死女子右爲逆左爲從男子左爲逆右爲從易重陽死重陰死
通評虛實論曰氣虛者肺虛也氣逆者足寒也非其時則生當其時則死帝曰何謂重虛岐伯曰脈氣上虛尺虛是謂重虛帝曰何以治之曰所謂氣虛者言無常也尺虛者行步恇然脈虛者不象陰也如此者滑則生濇則死也帝曰寒氣暴上脈滿而實何如曰實而滑則生實而逆則死帝曰脈實滿手足寒頭熱何如曰春秋則生冬夏則死脈浮而濇濇而身有熱者死帝曰其形盡滿何如曰其形盡滿者脈急大堅尺濇而不應也如是者從則生逆則死所謂從者手足溫也所謂逆者手足寒也
陰陽別論曰所謂陰者眞藏也見則爲敗敗必死也所謂陽者胃脘之陽也別於陽者知病處也別於陰者知死生之期三陰俱搏二十日夜半死二陰俱搏十三日夕時死一陰俱搏十日平旦死三陽俱搏且鼓三日死三陰三陽俱搏心腹滿發盡不得隱曲五日死二陽俱搏其病溫死不治不過十日死凡持眞脈之藏脈者肝至懸絶急十八日死心至懸絶九日死肺至懸絶十二日死腎至懸絶七日死脾至懸絶四日死
玉機眞藏論曰眞肝脈至中外急如循刀刃責責然如按琴瑟弦色靑白不澤毛折乃死五臟眽詳脈神章眞藏條
終始篇曰脈口四盛且大且數者名曰溢陰溢陰爲內關內關不通死不治諸脈俱詳關格門
五臟生成篇曰凡相五色之奇脈面黃目靑面黃目赤面黃目白面黃目黑者皆不死也面靑目赤面赤目白面靑目黑面黑目白面赤目靑皆死也故色見靑如草玆者死黃如枳實者死黑如炱者死赤如衃血者死白如枯骨者死此五色之見死也靑如翠羽者生赤如鷄冠者生黃如蟹腹者生白如豕膏者生黑如烏羽者生此五色之見生也
論疾診尺篇曰診寒熱赤脈上下至瞳子見一脈一歲死見一脈半一歲半死見二脈二歲死見二脈半二歲半死見三脈三歲死
病傳死期五
玉機眞藏論曰五臟受氣於其所生傳之於其所勝氣舍於其所生死於其所不勝病之且死必先傳行至其所不勝病乃死此言氣之逆行也故死肝受氣於心傳之於脾氣舍於腎至肺而死脾受氣於肺傳之於腎氣舍於心至肝而死肺受氣於腎傳之於肝氣舍於脾至心而死腎受氣於肝傳之於心氣舍於肺至脾而死此皆逆死也一日一夜五分之此所以言死生之旦暮也帝曰五臟相通移皆有次五臟有病則各傳其所勝不治法三月若六月若三日若六日傳五臟而當死是順傳所勝之次也故曰別於陽者知病從來別於陰者知死生之期言知至其所困而死風者百病之長也腎傳之心病筋脈相引而急病名曰瘈當此之時可灸可藥弗治滿十日法當死腎因傳之心心卽復反傳而行之肺發寒熱法當三歲死
標本病傳論曰夫病傳者心病先心痛一日而咳三日脇支痛五日閉塞不通身痛體重三日不已死冬夜半夏日中肺病喘咳三日而脇支滿痛一日身重體痛五日而脹十日不已死冬日入夏日出肝病頭目眩脇支滿三日體重身痛五日而脹三日腰脊少腹痛脛痠三日不已死冬日入夏早食脾病身痛體重一日而脹二日少腹腰脊痛脛痠三日背膂筋痛小便閉十日不已死冬人定夏晏食腎病少腹腰脊痛胻痠三日背膂筋痛小便閉三日腹脹三日兩脇支痛三日不已死冬大晨夏晏晡胃病脹滿五日少腹腰脊痛胻痠三日背膂筋痛小便閉五日身體重六日不已死冬夜半後夏日昳膀胱病小便閉五日少腹脹腰脊痛胻痠一日腹脹一日身體痛二日不已死冬鷄鳴夏下晡諸病以次相傳如是者皆有死期不可刺間一臟止及至三四臟者乃可刺也
病傳篇曰大氣入臟腹痛下淫可以致死不可以致生帝曰大氣入臟奈何岐伯曰病先發於心一日而之肺五日而之脾三日不已死冬夜半夏日中病先發於肺三日而之肝一日而之脾五日而之胃十日不已死冬日入夏日出病先發於肝三日而之脾五日而之胃三日而之腎三日不已死冬日入夏早食病先發於脾一日而之胃二日而之腎三日而之膂膀胱十日不已死冬人定夏晏食病先發於胃五日而之腎三日而之膂膀胱五日而上之心二日不已死冬夜半夏曰昳病先發於腎三日而之膂膀胱三日而上之心三日而之小腸三日不已死冬大晨夏晏晡病先發膀胱五日而之腎一日而之小腸一日而之心二日不已死冬鷄鳴夏下晡
氣厥論曰心移寒於肺肺消肺消者飮一搜二死不治肝移熱於心則死腎移熱於脾傳爲虛腸澼死不可治
陰陽別論曰死陰之屬不過三日而死生陽之屬不過四日而已所謂生陽死陰者肝之心謂之生陽心之肺謂之死陰肺之腎謂之重陰腎之肝謂之辟陰死不治
歲時死證六
九宮八風篇曰太一移日天必應之以風雨以其日風雨則吉歲美民安少病矣因視風所從來而占之風從其所居之鄕來爲實風主生長養萬物從其衝後來爲虛風主殺主害者謹候虛風而避之故聖人曰避虛邪之道如避矢石然邪弗能害此之謂也風從西北方來名曰折風其傷人也內舍於小腸外在於手太陽脈脈絶則溢脈閉則結不通善暴死三虛相摶則爲暴病卒死
歲露論帝曰其有卒然暴病暴死者何也少師曰三虛者其死暴疾也得三實者邪不能傷人也帝曰願聞三虛曰承年之衰逢月之空失時之和因爲賊風所傷是爲三虛故論不知三虛工反爲粗帝曰願聞三實曰逢年之盛遇月之滿得時之和雖有賊風邪氣不能危之也故諸逢其風雨遇其雨者命曰遇歲露焉因歲之和而少賊風者民少病而少死歲多賊風邪氣寒溫不和則民多病而死矣帝曰虛邪之風其所傷貴賤何如候之奈何曰正月朔日太一居天留之宮其日西北風不雨人多死矣正月朔日平旦北風春民多死正月朔日平旦北風行民病多者十有三也正月朔日日中北風夏民多死正月朔日夕時北風秋民多死終日北風大病死者十有六正月朔日風從南方來命曰旱鄕從西方來命曰白骨將國有殃人多死亡正月朔日風從東方來發屋揚沙石國有大災也正月朔日風從東南方行春有死亡正月朔日天和溫不風糴賤民不病天寒而風糴貴民多病此所以候歲之風殘傷人者也二月丑不風民多心腹病三月戌不溫民多寒熱四月巳不暑民多癉病十月申不寒民多暴死諸所謂風者皆發屋折樹木揚砂石起毫毛發腠理者也
本神篇曰心怵惕思慮則傷神神傷則恐懼自失破䐃脫肉毛悴色夭死於冬脾憂愁而不解則傷意意傷則悗亂四肢不擧毛悴色夭死於春肝悲哀動中則傷魂魂傷則狂忘不精不精則不正當人陰縮而攣筋兩脇骨不擧毛悴色夭死於秋肺喜樂無極則傷魄魄傷則狂狂者意不存人皮革焦毛悴色夭死於夏腎盛怒而不止則傷志志傷則喜忘其前言腰脊不可以俯仰屈伸毛悴色夭死於季夏恐懼而不解則傷精精傷則骨痠痿厥精時自下是故五臟主藏精者也不可傷傷則失守而陰虛陰虛則無氣無氣則死矣是故用鍼者察觀病人之態以知精神魂魄之存亡得失之意五者以傷鍼不可以治之也
玉機眞藏論曰大骨枯槁大肉陷下胸中氣滿喘息不便其氣動形期六月死眞藏脈見乃予之期日大骨枯槁大肉陷下胸中氣滿喘息不便內痛引肩項期一月死眞藏脈見乃予之期日大骨枯槁大肉陷下胸中氣滿喘息不便內痛引肩項身熱脫肉破䐃眞藏見十日之內死大骨枯槁大肉陷下肩髓內消動作益衰眞藏來見期一歲死見其眞藏乃予之期日大骨枯槁大肉陷下胸中氣滿腹內痛心中不便肩項痛身熱破䐃脫肉目眶陷眞藏見目不見人立死其見人者至其所不勝之時則死急虛身中卒至五臟絶閉脈道不通氣不往來譬於墮溺不可爲期其脈絶不來若人一息五六至其形肉不脫眞藏雖不見猶死也
三部九候論曰寒熱病者以平旦死熱中及熱病者以日中死病風者以日夕死病水者以夜半死
平人氣象論曰肝見庚辛死心見壬癸死脾見甲乙死肺見丙丁死腎見戊己死是謂眞藏見皆死
氣交變大論曰歲木太過風氣流行脾土受邪上應歲星衝陽絶者死不治歲火太過炎暑流行肺金受邪上應熒惑星太淵絶者死不治歲土太過雨濕流行上應鎭星太谿絶者死不治歲金太過燥氣流行肝木受邪上應太白星太衝絶者死不治歲水太過寒氣流行邪害心火上應辰星神門絶者死不治
六元正紀大論帝曰六位之氣盈虛何如岐伯曰太少異也太者之至徐而常少者暴而亡木鬱之發甚則耳鳴眩轉目不識人善暴僵仆火鬱之發甚則瞀悶懊憹善暴死
六微旨大論曰天符爲執法歲位爲行令太一天符爲貴人帝曰邪之中也奈何岐伯曰中執法者其病速而危中行令者其病徐而持中貴人者其病暴而死帝曰位之易也何如曰君位臣則順臣位君則逆逆則其病近其害速順則其病遠其害微所謂二火也
本病論帝曰人氣不足天氣如虛人神失守神光不聚邪鬼外干致有夭亡可得聞乎岐伯曰人之五臟一臟不足又會天虛感邪之至也人憂愁思慮卽傷心又或遇少陰司天天數不及此卽天氣人氣同虛也又遇驚而奪精汗出於心因而三虛神明失守却遇火不及之歲有黑屍鬼犯之令人暴亡人飮食勞倦卽傷脾又或遇太陰司天天數不及此卽人虛而天虛也又遇飮食飽甚汗出於胃醉飽行房汗出於脾因而三虛脾神失守却遇土不及之年卽有靑屍鬼犯之令人卒亡人久坐濕地强力入水卽傷腎因而三虛腎神失守却遇水不及之年有黃屍鬼見之令人暴亡人或恚怒氣逆上而不下卽傷肝又遇厥陰司天天數不及此謂天虛人虛也又遇疾走恐懼汗出於肝神位失守神光不聚又遇木不及之年有白屍鬼犯之令人暴亡也已上五失守者天虛而人虛也神遊失守其位卽有五屍鬼干人令人暴亡也謂之曰屍厥此謂得守者生失守者死得神者昌失神者亡
諸經死證七
經脈篇曰手太陰氣絶則皮毛焦太陰者行氣溫於皮毛者也故氣不榮則皮毛焦皮毛焦則津液節津液節則爪枯毛折毛折者則毛先死丙篤丁死火勝金也手少陰氣絶則脈不通脈不通則血不流血不流則髦色不澤故其面黑如漆柴者血先死壬篤癸死水勝火也足太陰氣絶者則脈不榮肌肉脣舌者肌肉之本也脈不榮則肌肉軟肌肉軟則舌萎人中滿人中滿則脣反脣反者肉先死甲篤乙死木勝土也足少陰氣絶則骨枯少陰者冬脈也伏行而濡骨髓者也故骨不濡則肉不能著也骨肉不相親則肉軟却肉軟却故齒長而垢髮無澤髮無澤者骨先死戊篤已死土勝水也足厥陰氣絶則筋絶厥陰者肝脈也肝者筋之合也筋者聚於陰器而脈絡於舌本也故脈弗榮則筋急筋急則引舌與卵故脣靑舌卷卵縮則筋先死庚篤辛死金勝木也五陰氣俱絶則目系轉轉則目運目運者爲志先死志先死則遠一日半死矣六陽氣絶則陰與陽相離離則腠理發泄絶汗乃出故旦占夕死夕占旦死
診要經終論帝曰願聞十二經脈之終奈何岐伯曰太陽之脈其終也戴眼反折瘈瘲其色白絶汗乃出出則死矣少陽終者耳聾百節皆縱目睘絶系絶系一日半死其死也色先靑白乃死矣陽明終者口目動作善驚妄言色黃其上下經盛不仁則終矣少陰終者面黑齒長而垢腹脹閉上下不通而終矣太陰終者腹脹閉不得息善噫善嘔嘔則逆逆則面赤不逆則上下不通不通則面黑皮毛焦而終矣厥陰終者中熱嗌乾善溺心煩甚則舌卷卵上縮而終矣此十二經之所敗也
諸病死證八
脈要精微論曰五臟者中之守也言而微終日乃復言者此奪氣也衣被不歛言語善惡不避親疎者此神明之亂也倉稟不藏者是門戶不要也水泉不止者是膀胱不藏也得守者生失守者死夫五臟者身之强也頭者精明之府頭傾視深精神將奪矣背者胸中之府背曲肩垂府將壞矣腰者腎之府轉搖不能腎將憊矣膝者筋之府屈伸不能行則僂附筋將憊矣骨者髓之府不能久立行則振掉骨將憊矣得强則生失强則死
玉版篇帝曰諸病皆有逆順可得聞乎岐伯曰腹脹身熱脈大是一逆也腹鳴而滿四肢淸泄其脈大是二逆也衄而不止脈大是三逆也咳且溲血脫形其脈小勁是四逆也咳脫形身熱脈小以疾是五逆也如是者不過十五日而死矣其腹大脹四末淸脫形泄甚是一逆也腹脹便血其脈大時絶是二逆也咳溲血形肉脫脈搏是三逆也嘔血胸滿引背脈小而疾是四逆也咳嘔腹脹且飱泄其脈絶是五逆也如是者不過一時而死矣
五禁篇帝曰何謂五逆岐伯曰熱病脈靜汗已出脈躁盛是一逆也病泄脈洪大是二逆也著痺不移䐃肉破身熱脈偏絶是三逆也淫而奪形身熱色夭然白及後下血衃血衃篤重是四逆也寒熱奪形脈堅搏是謂五逆也
玉機眞藏論曰五虛死五實死帝曰願聞五虛五實岐伯曰脈盛皮熱腹脹前後不通悶瞀此謂五實脈細皮寒氣少泄利前後飮食不入此謂五虛帝曰其時有生者何也曰漿粥入胃泄注止則虛者活身汗得後利則實者活此其候也
寶命全形論曰夫鹽之味鹹者其氣令器津泄弦絶者其音嘶敗木敷者其葉發病深者其聲噦人有此三者是謂壞府毒藥無治短鍼無取
五色篇雷公曰人不病卒死何以知之帝曰大氣入於臟腑者不病而卒死矣雷公曰病小愈而卒死者何以知之帝曰赤色出兩顴大如母指者病雖小愈必卒死黑色出於庭大如母指者必不病而卒死
奇病論帝曰有癃者一日數十溲此不足也身熱如炭頸膺如格人迎躁盛喘息氣逆此有餘也太陰脈細微如髮者此不足也其病安在名爲何病岐伯曰病在太陰其盛在胃頗在肺病名曰厥死不治此所謂五有餘二不足也帝曰何謂五有餘二不足曰所謂五有餘者五病之氣有餘也二不足者亦病氣之不足也今外得五有餘內得二不足此其身不表不裏亦正死明矣
陽明脈解篇曰陽明厥則喘而惋惋則惡人帝曰或喘而死者或喘而生者何也岐伯曰厥逆連臟則死連經則生
厥論曰三陰俱逆不得前後使人手足寒三日死少陽厥逆機關不利腰不可以行項不可以顧發腸癰不可治驚者死手心主少陰厥逆心痛引喉身熱死不可治詳厥逆門
通評虛實論帝曰消癉虛實何如岐伯曰脈實大病久可治脈懸小堅病久不可治帝曰癲疾何如曰脈搏大滑久自已脈小堅急死不治帝曰癲疾之脈虛實何如曰虛則可治實則死帝曰腸澼便血何如曰身熱則死寒則生腸澼下白沫何如曰脈沈則生脈浮則死帝曰腸澼下膿血何如曰脈懸絶則死滑大則生
癲狂篇曰癲疾者癲發如狂者死不治
厥病篇曰風痺淫濼病不可已者足如履氷時如入湯中股脛淫濼煩心頭痛時嘔時悗眩已汗出久則目眩悲以喜恐短氣不樂不出三年死也眞心痛手足淸至節心痛甚旦發夕死夕發旦死眞頭痛頭痛甚腦盡痛手足寒至節死不治
痺論帝曰痺其時有死者或疼久者或易已者其故何也岐伯曰其入臟者死其留連筋骨間者疼久其留皮膚間者易已
傷寒死證九
俱詳列傷寒瘟疫二門
熱論篇曰三陰三陽五臟六腑皆受病營衛不行五臟不通則死矣
誤治死證十
俱詳列傷寒瘟疫二門
六元正紀大論曰大積大聚其可犯也衰其大半而止過者死
診要經終論曰凡刺胸腹者必避五臟中心者環死中脾者五日死中腎者七日死中肺者五日死中膈者皆爲傷中其病雖愈不過一歲死
刺禁論曰臟有要害不可不察肝生於左肺藏於右心部於表腎治於裏脾爲之使胃爲之市膈肓之上中有父母七節之傍中有小心從之有福逆之有咎刺中心一日死其動爲噫刺中肝五日死其動爲語刺中腎六日死其動爲嚔刺中肺三日死其動爲咳刺中脾十日死其動爲呑刺中膽一日半死其動爲嘔刺跗上中大脈血出不止死刺面中溜脈不幸爲盲刺頭中腦戶入腦立死刺陰股中大脈血出不止死刺臂太陰脈出血多立死
小鍼解曰取五脈者死言病在中氣不足但用鍼盡大瀉其諸陰之脈也取三陽之脈者唯言盡瀉三陽之氣令病人恇然不復也奪陰者死言取尺之五里五往者也奪陽者狂正言也所謂五臟之氣已絶於內者脈口氣內絶不至反取其外之病處與陽經之合有留鍼以致陽氣陽氣至則內重竭重竭則死矣其死也無氣以動故靜所謂五臟之氣已絶於外者脈口氣外絶不至反取其四末之輸有留鍼以致其陰氣陰氣至則陽氣反入入則逆逆則死矣其死也陰氣有餘故躁
玉版篇曰夫鍼之與五兵其孰小乎能殺生人不能起死者也帝曰願卒聞之岐伯曰經隧者五臟六腑之大絡也迎而奪之而已矣帝曰上下有數乎曰迎之五里中道而止五至而已五往而藏之氣盡矣故五五二十五而竭其輸矣此所謂奪其天氣者也帝曰願卒聞之曰闚門而刺之者死於家中入門而刺之者死於堂上
癰疽死證十一
癰疽篇玉版篇等義俱詳列外科
絶穀死證十二
平人絶穀篇帝曰願聞人之不食七日而死何也伯高曰神者水穀之精氣也故腸胃之中常留穀二斗水一斗五升故平人日再後後二升半一日中五升七日五七三斗五升而留水穀盡矣故平人不食飮七日而死者水穀精氣津液皆盡故也
乳子死證十三
通評虛實論帝曰乳子而病熱脈懸小者何如岐伯曰手足溫則生寒則死帝曰乳子中風熱喘鳴肩息者脈何如岐伯曰喘鳴肩息者脈實大也緩則生急則死
論疾診尺篇曰嬰兒病其頭毛皆逆上者必死
熱病篇曰老人嬰兒熱而腹滿者死
述古十四
華元化曰不病而五行絶者死不病而性變者死不病而暴語妄者死不病而暴不語者死不病而喘息者死不病而强中者死不病而暴目盲者死不病而暴腫滿者死不病而大便結者死不病而暴無脈者死不病而暴昏冒如醉者死此內外先盡故也逆者卽死順者二年無有生者也
景岳全書卷之三十八人集婦人規上
總論
婦人九症一
婦人諸病本與男子無異而其有異者則惟經水胎産之屬故本門亦止列此九症曰經脈類胎孕類産育類産後類帶濁類乳病類子嗣類癥瘕類前陰類凡此九者乃其最切之病不得不別詳方論此外雜症但與男子相同者自有各門論治之法故不以男女分而資贅於此
論難易二
諺云寧治十男子莫治一婦人此謂婦人之病不易治也何也不知婦人之病本與男子同而婦人之情則與男子異蓋以婦人幽居多鬱常無所伸陰性偏拗每不可解加之慈戀愛憎嫉妬憂恚罔知義命每多怨尤或有懷不能暢遂或有病不可告人或信師巫或畏藥餌故染著堅牢根深蒂固而治之有不易耳此其情之使然也然尙有人事之難如寇宗奭引黃帝之論曰凡治病察其形氣色澤形氣相得謂之可治色澤以浮謂之易已形氣相失色夭不澤謂之難治又曰診病之道觀人勇怯骨肉皮膚能知其虛實以爲診法故曰治之要極無失色脈此治之大則也今富貴之家居奧室之中處帷幔之內復有以綿帕蒙其手者旣不能行望色之神又不能盡切脈之巧使脈有弗合未免多問問之覺繁必謂醫學不精往往幷藥不信不知問亦非易其有善問者正非醫之善者不能也望聞問切欲於四者去其三吾恐神醫不神矣世之通患若此最多此婦人之所以不易也故凡醫家病家皆當以此爲意
經脈類
經脈之本三
上古天眞論曰女子二七天癸至任脈通太衝脈盛月事以時下故有子蓋天癸者言後天之陰氣陰氣足而月事通是卽所爲月經也正以女體屬陰其氣應月月以三旬而一盈經以三旬而一至月月如期經常不變故謂之月經又謂之月信夫經者常也一有不調則失其常度而諸病見矣然經本陰血何臟無之惟臟腑之血皆歸衝脈而衝爲五臟六腑之血海故經言太衝脈盛則月事以時下此可見衝脈爲月經之本也然血氣之化由於水穀水穀盛則血氣亦盛水穀衰則血氣亦衰而水穀之海又在陽明考之痿論曰陽明者五臟六腑之海主潤宗筋宗筋主束骨而利機關也衝脈者經脈之海也主滲灌谿谷與陽明合於宗筋陰陽總宗筋之會會於氣街而陽明爲之長是以男精女血皆由前陰而降此可見衝脈之血又總由陽明水穀之所化而陽明胃氣又爲衝脈之本也故月經之本所重在衝脈所重在胃氣所重在心脾生化之源耳其他如七情六淫飮食起居之失宜者無非皆心脾胃氣之賊何者當顧何者當去學者於此當知所從矣
經脈諸臟病因四
女人以血爲主血王則經調而子嗣身體之盛衰無不肇端於此故治婦人之病當以經血爲先而血之所主在古方書皆言心主血肝藏血脾統血故凡傷心傷脾傷肝者均能爲經脈之病又曰腎爲陰中之陰腎主閉藏肝爲陰中之陽肝主疎泄二藏俱有相火其系上屬於心故心火一動則相火翕然從之多致血不靜而妄行此固一說然相火動而妄行者有之由火之盛也若中氣脫陷及門戶不固而妄行者亦有之此由脾腎之虛不得盡言爲火也再如氣道逆而不行者有之由肝之滯也若精血敗而不行者亦有之此由眞陰之枯竭其症極多不得誤以爲滯也是固心脾肝腎四臟之病而獨於肺臟多不言及不知血之行與不行無不由氣如經脈別論曰飮入於胃游溢精氣上輸於脾脾氣散精上歸於肺通調水道下輸膀胱水精四布五經幷行合於四時五行陰陽揆度以爲常也此言由胃達脾由脾達肺而後傳布諸經故血脫者當益氣氣滯者當調氣氣主於肺其義可知是皆諸經之當辨者如此然其微甚本末則猶有當辨者蓋其病之肇端則或由思慮或由鬱怒或以積勞或以六淫飮食多起於心肺肝脾四臟及其甚也則四臟相移必歸脾腎蓋陽分日虧則飮食日減而脾氣胃氣竭矣陰分日虧則精血日涸而衝任腎氣竭矣故予曰陽邪之至害必歸陰五臟之傷窮必及腎此源流之必然卽治療之要着故凡治經脈之病或其未甚則宜解初病而先其所因若其已劇則必計所歸而專當顧本甚至脾腎大傷泉源日涸由色淡而短少由短少而斷絶此其枯竭已甚也昧者無知猶云積血而通之破之禍不旋踵矣
經不調五
經血爲水穀之精氣和調於五臟洒陳於六腑乃能入於脈也凡其源源而來生化於脾總統於心藏受於肝宣布於肺施泄於腎以灌漑一身在男子則化而爲精婦人則上爲乳汁下歸血海而爲經脈但使精氣無損情志調和飮食得宜則陽生陰長而百脈充實又何不調之有苟不知愼則七情之傷爲甚而勞倦次之又或爲慾不謹强弱相陵以致衝任不守者亦復不少此外則外感內傷或醫藥誤謬但傷營氣無不有以致之凡人有衰弱多病不耐寒暑不勝勞役雖先天稟弱者常有之然有以氣血方長而縱情虧損或精血未滿而早爲斲喪致傷生化之源則終身受害此未病之先所當深察而調之者也若欲調其旣病則惟虛實陰陽四者爲要丹溪曰先期而至者血熱也後期而至者血虛也王子亨曰陽太過則先期而至陰不及則後時而來其有乍多乍少斷絶不行崩漏不止皆由陰陽盛衰所致是固不調之大略也然先期而至雖曰有火若虛而挾火則所重在虛當以養營安血爲主矧亦有無火而先期者則或補中氣或固命門皆不宜過用寒凉也後期而至者本屬血虛然亦有血熱而燥瘀者不得不爲淸補有血逆而留滯者不得不爲疎利總之調經之法但欲得其和平在詳察其脈症耳若形氣脈氣俱有餘方可用淸用利然虛者極多實者極少故調經之要貴在補脾胃以資血之源養腎氣以安血之室知斯二者則盡善矣若營氣本虛而不知培養則未有不日枯而竭者不可不察也凡經行之際大忌寒凉等藥飮食亦然
初虞世曰經以月至有常也其來過與不及皆謂之病若營血虧損不能滋養百骸則髮落面黃羸瘦燥熱燥氣盛則金受邪金受邪則爲咳爲嗽爲肺癰爲肺痿必矣但助胃壯氣則營血生而經自行若果怒氣逆經閉不行當用行氣破血之劑
褚氏遺書精血篇曰男子精未通而御女以通其精則五體有不滿之處異日有難狀之疾陰已痿而思色以降其精則精不出而內敗小便澁而爲淋精已耗而復竭之則大小便牽痛愈痛則愈便愈便則愈痛女人天癸旣至逾十年無男子合則不調未逾十年思男子合亦不調不調則舊血不出新血誤行或漬而入骨或變而爲腫後雖合而難子合多則瀝枯虛人産衆則血枯殺人觀其精血思過半矣
産寶方序論曰婦人以血爲基本苟能謹於調護則血氣宣行其神自淸月水如期血凝成孕若脾胃虛弱不能飮食營衛不足月經不行肌膚黃燥面無光澤寒熱腹痛難於子息或帶下崩漏血不流行則成瘕症
薛立齊曰經云二陽之病發心脾有不得隱曲爲女子不月故心脾平和則百骸五臟皆潤澤而經候如常苟或心脾受傷則血無所養亦無所統而月經不調矣是故調經者當理心脾爲主丹溪先生亦曰先期而至者血熱也後期而至者血虛也竊謂先期而至者有因脾經血燥有因脾經鬱火有因肝經怒火有因血分有熱有因勞役動火過期而至者有因脾經血虛有因肝經血虛有因氣虛血弱主治之法脾經血燥者加味逍遙散脾經鬱滯者歸脾湯肝經怒火者加味小柴胡湯血分有熱者加味四物湯勞役動火者補中益氣湯其過期而至者若脾經血虛宜人蔘養營湯肝經血少宜六味地黃丸氣虛血弱宜八珍湯蓋血生於脾故云脾統血凡血病當用苦甘之劑以助其陽氣而生陰血俱屬不足也大凡肝脾血燥四物湯爲主肝脾血弱補中益氣湯爲主肝脾鬱結歸脾湯爲主肝經怒火加味逍遙散爲主又曰胃者衛之源脾者營之本營出中焦衛出上焦衛不足益之必以辛營不足補之必以甘甘辛相合脾胃健而營衛生是以氣血俱旺也或因勞心虛火妄動月經錯行宜安心補血瀉火此東垣先生治法也又曰人之少有老態不耐寒暑不勝勞役四時迭病皆因氣血方長而勞心虧損或精血未滿而早年斲喪故其見症難以名狀若左尺脈虛弱或細數是左腎之眞陰不足也用六味丸右尺脈遲軟或沈細而數欲絶是命門之相火不足也用八味丸至於兩尺微弱是陰陽俱虛用十補丸此皆滋其化源也不可輕用黃檗知母之類設或六淫外侵而見症亦因其氣內虛而外邪溱集耳尤宜用前藥
調經論外備用方
加味八珍湯婦人補虛調經
調味養榮湯婦人退熱調經
金匱膠艾湯婦人勞傷經血不止
良方當歸散婦人妄行不止
四物二連湯婦人血虛內熱
補肝散婦人虛弱不調
益陰腎氣丸補陣血虛不調
丹參散婦人調經止血
琥珀散婦人逐瘀通經
白芷散婦人固經
良方黃龍湯婦人經後外感
良方人蔘湯婦人補虛調經
十全大補湯補陣溫補氣血
六物煎新方因陣虛補最妙
血熱經早六
凡血熱者多有先期而至然必察其陰氣之虛實若形色多赤或紫而濃或去多其脈洪滑其臟氣飮食喜冷畏熱皆火之類也治血熱有火者宜淸化飮主之若火之甚者如抽薪飮之類亦可暫用但不可以假火作眞火以虛火作實火也大都熱則善流而愆期不至者如續斷地楡丹參茜根梔子之屬皆可用若微火陰虛而經多早者治宜滋陰淸火用保陰煎之類主之所謂經早者當以每月大槪論所謂血熱者當以通身臟象論勿以素多不調而偶見先期者爲早勿以脈症無火而單以經早者爲熱若脈症無火而經早不及期者乃其心脾氣虛不能固攝而然宜大營煎大補元煎或五福飮加杜仲五味子之類主之此輩極多若作火治必誤之矣若一月二三至或半月或旬日而至者此血氣敗亂之證當因其寒熱而調治之不得以經早者幷論
血熱論外方
良方續斷湯婦人
四物二連湯婦人
二黃散婦人
一母丸婦人
良方當歸散婦人
延年益嗣丹婦人
奇效四物湯婦人
子芩散婦人
血熱經遲七
血熱者經期常早此營血流利及未甚虧者多有之其有陰火內爍血本熱而亦每過期者此水虧血少燥澁而然治宜淸火滋陰以加味四物湯加減一陰煎滋陰八味丸之類主之
血寒經遲八
凡血寒者經必後期而至然血何以寒亦惟陽氣不足則寒從中生而生化失期是卽所謂寒也至若陰寒由外而入生冷由內而傷或至血逆或爲疼痛是又寒滯之證非血寒經遲之謂也當詳辨之凡陽氣不足血寒經遲者色多不鮮或色見沈黑或澁滯而少其脈或微或細或沈遲弦濇其臟氣形氣必惡寒喜煖凡此者皆無火之證治宜溫養血氣以大營煎理陰煎之類加減主之大約寒則多滯宜加薑桂吳茱萸蓽撥之類甚者須加附子
血寒論外方
五物煎新方因陣
烏鷄煎丸婦人
增損四物湯婦人
四神散婦人
血虛經亂九
凡女人血虛者或遲或早經多不調此當察臟氣審陰陽詳參形症脈色辨而治之庶無誤也蓋血虛之候或色淡或澁少或過期不至或行後反痛痛則喜煖喜按或經後則困憊難支腰膝如折或脈息則微弱弦濇或飮食素少或形色薄弱凡經有不調而値此不足之證皆不可妄行剋削及寒凉等劑再傷脾腎以伐生氣則惟有日甚矣凡肝脾血虛微滯微痛者宜四物湯主之或加肉桂或加黃芩隨寒熱而用之自無不可三陰虧弱無熱無寒平臟者宜小營煎五福飮六物煎之類主之此常人最宜之劑或八珍湯十全大補湯之類皆宜擇用三陰虧弱兼陽虛者宜大營煎理陰煎之類主之憂思過度心脾受傷者七福飮歸脾湯之類主之脾土不健飮食減少宜燥宜溫者溫胃飮理中湯之類主之脾土虛陷不能統攝營氣而爲漏爲頻者宜五福飮歸脾湯壽脾煎秘元煎或四君子加芎歸主之肝虛不能藏血或多驚惕或多小腹急痛宜三陰煎補肝散之類主之若陰血虛水不制火而邪火盛者或爲夜熱盜汗或爲煩渴生痰是卽勞損之漸速宜調治用一二三四五陰等煎擇宜治之否則恐成血枯也
腎虛經亂十
婦人因情慾房室以致經脈不調者其病皆在腎經此症最多所當辨而治之凡慾念不遂沈思積鬱心脾氣結致傷衝任之源而腎氣日消輕則或早或遲重則漸成枯閉此宜兼治心脾腎以逍遙飮秘元煎之類主之若或慾火熾盛以致眞陰日潰者宜保陰煎滋陰八味丸之類主之若房室縱肆不愼者必傷衝任之流而腎氣不守治須扃固命門宜固陰煎秘元煎之類主之若左腎眞陰不足而經脈不調者宜左歸飮左歸丸六味地黃丸之類主之若右腎眞陽不足而經有不調者宜右歸飮右歸丸八味地黃丸之類主之若思鬱不解致病者非得情舒願遂多難取效房室不愼致病者使非勇於節慾亦難全恃藥餌也
經期腹痛十一
經行腹痛證有虛實實者或因寒滯或因血滯或因氣滯或因熱滯虛者有因血虛有因氣虛然實痛者多痛於未行之前經通而痛自減虛痛者於旣行之後血去而痛未止或血去而痛益甚大都可按可揉者爲虛拒按拒揉者爲實有滯無滯於此可察但實中有虛虛中亦有實此當於形氣稟質兼而辨之當以意察言不能悉也
凡婦人經期有氣逆作痛全滯而不虛者須順其氣宜調經飮主之甚者如排氣飮之類亦可用若血瘀不行全滯無虛者但破其血宜通瘀煎主之若氣血俱滯者宜失笑散主之若寒滯於經或因外寒所逆或素日不愼寒凉以致凝結不行則留聚爲痛而無虛者須去其寒宜調經飮加薑桂吳茱萸之類主之或和胃飮亦可酌用若血熱血燥以致滯澁不行而作痛者宜加味四物湯或用保陰煎去續斷加減主之以上五症但察其有滯無虛方是眞實若或兼虛弗得任行剋伐
凡婦人經行作痛挾虛者多全實者少卽如以可按拒按及經前經後辨虛實固其大法也然有氣血本虛而血未得行者亦每拒按故於經前亦常有此症此以氣虛血滯無力流通而然但察其形症脈息凡涉虛弱不足而經滯作痛者惟用決津煎五物煎加減主之其效如神或用四神散之類亦可若痛在經後者多由血虛當用大小營煎隨宜加減治之或四物八珍俱可用然必察其寒熱虛實以爲佐使自無不效其有餘滯未行者惟決津煎爲妙凡婦人但遇經期則必作痛或食則嘔吐肢體困倦或兼寒熱者是必素稟氣血不足止宜八珍湯大營煎之類若虛而寒甚者宜理陰煎漸加培補久必自愈有因帶濁多而虛痛者亦宜大小營煎隨其寒熱加佐使主之
立齋曰前症若風寒傷脾者六君加炮薑思慮傷血者四物加蔘朮思慮傷氣者歸脾加柴梔鬱怒傷血者歸脾逍遙兼服
經痛論外方
溫經湯婦人寒痛
交加散婦人結聚作痛
醋附丸婦人行滯止痛
牛膝散婦人通經止痛
薑黃散婦人逐瘀止痛
當歸沒藥丸婦人血瘀作痛
玄胡當歸散婦人血逆作痛
琥珀丸婦人
崩淋經漏不止十二
崩漏不止經亂之甚者也蓋亂則或前或後漏則不時妄行由漏而淋由淋而崩總因血病而但以其微甚耳陰陽別論曰陰虛陽搏謂之崩百病始生篇曰陽絡傷則血外溢陰絡傷則血內溢故凡陽搏必屬陰虛絡傷必致血溢知斯二者而崩淋之義及治療之法思過半矣惟是陰虛之說則但傷營氣無匪陰虛而五臟之陰皆能受病故神傷則血無所主病在心也氣傷則血無所從病在肺也意傷則不能統血攝血病在脾也魂傷則不能蓄血藏血病在肝也志傷則不能固閉眞陰病在腎也所以五臟皆有陰虛五臟皆有陽搏故病陰虛者單以臟氣受傷血因之而失守也病陽搏者兼以火居陰分血得熱而妄行也凡治此之法宜審臟氣宜察陰陽無火者求其臟而培之補之有火者察其經而淸之養之此不易之良法池然有火者不得不淸但元氣旣虛極多假熱設或不明眞假而誤用寒凉必復傷脾胃生氣日見殆矣先賢有云凡下血症須用四君子輩以收功又云若大吐血後毋以脈診當急用獨蔘湯救之厥旨深矣故凡見血脫等症必當用甘藥先補脾胃以益發生之氣蓋甘能生血甘能養營但使脾胃氣强則陽生陰長而血自歸經矣故曰脾統血
一治崩淋經漏之法若陰虛血熱妄行者宜保陰煎加減一陰煎若火盛迫血妄行而無虛證者宜徙薪飮黃芩散加續斷丹參若血熱兼滑者宜保陰煎槐楡散生地黃湯若肝經怒火動血者加味四物湯若肝經怒火動血逆氣未散者化肝煎或保陰煎加減主之若血有滯逆而妄行者四物湯丹參散若營氣不足血不能調而妄行者五福飮四物湯四君子湯八珍湯擇宜用之若脾氣虛陷不能收攝而脫血者壽脾煎歸脾湯四君子加芎歸再甚者擧元煎若脾腎虛寒兼嘔兼溏泄而畏寒者理陰煎五君子煎理中湯若陽氣大虛脫陷者四維散若脾腎陰氣不固者固陰煎五陰煎秘元煎若肝膽氣虛不能藏血者必多驚恐畏怯宜五福飮七福飮八珍湯兼陽虛者仍加薑桂若去血過多血脫氣竭者當速用獨蔘湯提握其氣以防脫絶或用當歸補血湯若崩淋旣久血滑不禁宜澁宜固者龍骨散如聖散七灰散之類同人蔘兼用之凡血淋治法大約如前但其穢臭脈滑者多火宜從淸凉若腥臭淸寒脈細者多寒必須溫補其或久病則精去無窮尾閭易竭非大加培補不可惟固陰煎及十全大補湯之類爲宜
一崩淋之病有暴崩者有久崩者暴崩者其來驟其治亦易久崩者其患深其治亦難且凡血因崩去勢必漸少少而不止病則爲淋此等證候未有不由憂思鬱怒先損脾胃次及衝任而然者崩淋旣久眞陰日虧多致寒熱咳嗽脈見弦數或豁大等證此乃元氣虧損陰虛假熱之脈尤當用蔘地歸朮甘溫之屬以峻培本源庶可望生但得胃氣未敗受補可救若不能受補而日事淸凉以苟延目前則終非吉兆也
一崩淋病治有五臟之分然有可分者有不可分者可分者如心肺居於膈上二陽臟也肝脾腎居於膈下三陰臟也治陽者宜治其氣治陰者宜治其精此可分之謂也然五臟相移精氣相錯此又其不可分者也卽如病本於心君火受傷必移困於脾土故治脾卽所以治心也病本於肺治節失職必殘及於腎水故治腎卽所以治肺也脾爲中州之官水穀所司餉道不資必五路俱病不究其母則必非治脾良策肝爲將軍之官鬱怒是病勝則伐脾敗則自困不知强弱則攻補不無倒施不獨此也且五臟五氣無不相涉故五臟中皆有神氣皆有肺氣皆有胃氣皆有肝氣皆有腎氣而其中之或此或彼爲利爲害各有互相倚伏之妙故必悟臟氣之大本其强弱何在死生之大權其緩急何在精氣之大要其消長何在攻補之大法其先後何在斯足稱慧然之明哲若謂心以棗仁遠志肺以桔梗麥冬脾以白朮甘草肝以靑皮芍藥腎以獨活玄參之類是不過膚毛之見又安知性命之道也諸症皆然不止崩淋者若此
一婦人於四旬外經期將斷之年多有漸見阻隔經期不至者當此之際最宜防察若果氣血和平素無他疾此固漸止而然無足慮也若素多憂鬱不調之患而見此過期阻隔便有崩決之兆若隔之淺者其崩尙輕隔之久者其崩必甚此因隔而崩者也當預服四物八珍之類以調之否則恐其鬱久而決則爲患滋大也若其旣崩之後則當辨其有火無火有火者因火逼血宜保陰煎主之無火者因隔而決或其有滯當去其故而養其新宜調經飮先以理之然後各因其宜可養則養用小營煎可固則固用固陰煎之類主之
王叔和曰五崩何等曰白崩者形如涕赤崩者形如絳津黃崩者形如爛瓜靑崩者形如藍色黑崩者形如衃血也
立齋曰前症治法因脾胃虧損不能攝血歸源者用六君加芎歸柴胡若因肝經之火而血下行用奇效四物湯或四物加柴梔芩朮若肝經風熱而血妄行用加味逍遙散或小柴胡加梔芍丹皮若怒動肝火而血沸騰亦用前藥若脾經鬱結而血不歸經用歸脾加柴梔丹皮若悲傷胞絡而血下崩用四君加柴梔升麻
附按大尹王天成之內久患崩自服四物凉血之劑或作或徹因怒發熱其血不止服前藥不應乃主降火更加脇腹大痛手足俱冷余曰此脾胃虛寒所致先用附子理中湯熱退痛止又用濟生歸脾湯補中益氣湯崩血頓愈若泥痛無補法則誤矣
血崩簡易方
一方治風熱血崩用荊芥穗燈火燒焦爲末每服一二錢童便調服一方治血崩用陳塊花一兩百草霜半兩爲末每服一二錢燒紅秤錘焠酒服
崩漏論外方
增損四物湯婦人虛不固攝
一味防風散婦人肝經風熱血崩
防風黃芩湯婦人風熱血崩
栢葉散婦人虛弱久崩
棕灰散和陣固澁崩漏
龍腦鷄蘇丸和陣虛火崩淋下血
殺血心痛十三
陳臨川良方云婦人血崩而心痛甚名曰殺血心痛由心脾血虛也若小産去血過多而心痛甚者亦然用烏賊魚骨炒爲末醋湯調下失笑散亦效
立齋曰前症若陰血耗散用烏賊丸收歛之若瘀血不散用失笑散行散之若心血虛弱用芎歸湯補養之若鬱結傷血用歸脾湯調補之附按一婦人血崩兼心痛三年矣諸藥不應每痛甚虛證悉具面色痿黃余曰心主血蓋由去血過多心無所養以致作痛宜用十全大補湯蔘朮倍之三十餘劑稍愈百餘劑全愈
愚謂殺血心痛旣由血去過多而心痛甚明屬心無所養但當專用甘溫以養營氣如十全大補湯大營煎小營煎五福飮之類爲宜若失笑散者惟氣滯血逆而用以行之散之則可必不可以治血虛也再如烏賊丸乃內經腹中論用治血枯者亦恐於血虛心痛未必卽效用者審之
熱入血室十四
婦人傷寒或勞役或怒氣發熱適遇經行以致熱入血室或血不止或血不行令人晝則明了安靜夜則譫語如見鬼狀者是也若熱因外邪由表而入者宜一柴胡飮或三柴胡飮或四柴胡飮或良方黃龍湯加生地酌而用之若或怒或勞火由內生其人多汗而無表症者宜保陰煎淸化飮當歸六黃湯之類加減主之若病雖漸愈但元氣素弱而熱有未退血未止者宜補陰益氣煎或補中益氣湯若脾氣素弱宜歸脾湯血氣俱弱者宜十全大補湯庶無誤矣若血熱多滯者宜小柴胡湯加丹皮紅花當歸
辨血色十五
凡血色有辨固可以察虛實亦可以察寒熱若血濃而多者血之盛也色淡而少者血之衰也此固大槪之易知者也至於紫黑之辨其證有如氷炭而人多不解誤亦甚矣蓋紫與黑相近今人但見紫色之血不分虛實便謂內熱之甚不知紫赤鮮紅濃而成片成條者是皆新血妄行多由內熱紫而兼黑或散或薄沈黑色敗者多以眞氣內損必屬虛寒由此而甚則或如屋漏水或如腐敗之宿血是皆紫黑之變象也此肝脾大損陽氣大陷之證當速用甘溫如理陰煎理中湯歸脾湯四味回陽飮補中益氣湯之類單救脾土則陷者擧脫者固元氣漸復病無不愈若盡以紫色作熱證則無不隨藥而斃矣凡腸澼便血之屬無不皆然學者於此最有不可忽者
血枯經閉十六
評熱病論曰月事不來者胞脈閉也胞脈者屬心而絡於胞中今氣上迫肺心氣不得下通故月事不來也
陰陽別論曰二陽之病發心脾有不得隱曲女子不月其傳爲風消其傳爲息賁者死不治
邪氣藏府病形篇曰腎脈微濇爲不月
血枯之與血隔本自不同蓋隔者阻隔也枯者枯竭也阻隔者因邪氣之隔滯血有所逆也枯竭者因衝任之虧敗源斷其流也凡婦女病損至旬月半載之後則未有不閉經者正因陰竭所以血枯枯之爲義無血而然故或以羸弱或以困倦或以咳嗽或以夜熱或以食飮減少或以亡血失血及一切無脹無痛無阻無隔而經有久不至者卽無非血枯經閉之候欲其不枯無如養營欲以通之無如充之但使雪消則春水自來血盈則經脈自至源泉混混又孰有能阻之者奈何今之爲治者不論有滯無滯多兼開導之藥其有甚者則專以桃仁紅花之類通利爲事豈知血滯者可通血枯者不可通也血旣枯矣而復通之則枯者愈枯其與榨乾汁者何異爲不知枯字之義耳爲害不小無或蹈此弊也此之治法當與前血虛腎虛二條參而用之
寇宗奭曰夫人之生以血氣爲本人之病未有不先傷其血氣者若室女童男積想在心思慮過度多致勞損男子則神色消散女子則月水先閉蓋憂愁思慮則傷心而血逆氣竭神色先散月水先閉且心病則不能養脾故不嗜食脾虛則金虧故發嗽腎水絶則木氣不榮而四肢乾痿故多怒鬢髮焦筋骨痿若五臟傳遍則必至於死此一種於勞中最難治蓋病起於五臟之中無有已期藥力不可及也若或自能改易心志然後用藥扶接如此則可得九死一生擧此爲例其餘諸方可按脈與症而治之
張氏云室女月水久不行切不可用靑蒿等凉藥醫家多以爲室女血熱故以凉藥解之殊不知血得熱則行冷則凝養生必用方言之甚詳此說大有理不可不知若經候微少漸漸不通手足骨肉煩疼日漸羸瘦漸生潮熱其脈微數此由陰虛血弱陽往承之少水不能減盛火火逼水涸耗亡津液治當養血益陰愼毋以毒藥通之宜用栢子仁丸澤蘭湯
立齋曰夫經水陰血也屬衝任二脈主上爲乳汁下爲月水其爲患有因脾胃虛不能生血而不行者調而補之有因脾鬱傷血耗損而不行者解而補之有因胃火血消爍而不行者淸而補之有因勞傷心血少而不行者靜而補之有因怒傷肝血少而不行者和而補之有因腎水虧不能生肝血而閉者補脾肺有因肺氣虛不能行血而閉者補脾胃經曰損其肺者益其氣損其心者調其營衛損其脾者調其飮食適其寒溫損其肝者緩其中損其腎者益其精審而治之庶無誤矣五穀入胃化以爲血以榮四末內養五臟六腑若服苦寒之劑復傷胃氣必致不起
經閉論外方
通經散攻@
經脈類論列總方十七
四君子湯補陣
五君子煎新方熱陣
六君子湯補陣
四物湯補陣
八珍湯補陣
十全大補湯補陣
歸脾湯補陣
小營煎新方補陣
加味四物湯補陣
壽脾煎新方熱陣
大營煎新方補陣
補中益氣湯補陣
理陰煎新方熱陣
理中湯熱陣
附子理中湯熱陣
保陰煎新方寒陣
五福飮新方補陣
補陰益氣煎新方補陣
五物煎新方因陣
七福飮新方補陣
人蔘養榮湯補陣
六物煎新方因陣
五陰等煎新方補陣~
加減一陰煎新方補陣
擧元煎新方補陣
秘元煎新方固陣
四味回陽飮新方熱陣
固陰煎新方固陣
逍遙散補陣
加味逍遙散補陣
左歸飮新方補陣
右歸飮新方補陣
當歸補血湯補陣
左歸丸新方補陣
右歸丸新方補陣
當歸六黃湯寒陣
六味丸補陣
八味丸補陣
滋陰八味丸新方寒陣
獨蔘湯補陣
十補丸熱陣
奇效四物湯婦人
溫胃飮新方熱陣
和胃飮新方和陣
良方黃龍湯婦人
一柴胡飮新方散陣
三柴胡飮新方散陣
加味小柴胡湯散陣
四柴胡飮新方散陣
小柴胡湯散陣
生地黃湯固陣
補肝散婦人
化肝煎新方和陣
調經飮新方因陣
決津煎新方因陣
通瘀煎新方因陣
丹參散婦人
芎歸湯婦人
如聖散婦人
失笑散婦人
四維散新方熱陣
四神散婦人
排氣飮新方和陣
抽薪飮新方寒陣
徙薪飮新方寒陣
淸化飮新方因陣
黃芩散婦人
槐楡散婦人
龍骨散婦人
七灰散婦人附綿花子方
烏賊丸婦人
柏子仁丸婦人
澤蘭湯婦人
胎孕類
胎脈十八
平人氣象論曰婦人手少陰脈動甚者任子也
陰陽別論曰陰搏陽別謂之有子
腹中論曰何以知懷子之且生也曰身有病而無邪脈也
脈經曰尺中之脈按之不絶法姙娠也
滑伯仁曰三部脈浮沈正等無他病而不月者姙也
凡婦人懷孕者其血留氣聚胞宮內實故脈必滑數倍常此當然也然有中年受胎及血氣羸弱之婦則脈見細小不數者亦有之但於微弱之中亦必有隱隱滑動之象此正陰搏陽別之謂是卽姙娠之脈有可辨也又胎孕之脈數勞損之脈亦數大有相似然損脈之數多兼弦濇胎孕之數必兼和滑此當於幾微中辨其邪氣胃氣之異而再審以症自有顯然可見者
凡辨男女之法自古及今無不以陰陽二字爲綱領然言多矛盾悉屬疑似玆余以坎離之象定之庶得其要蓋坎爲天一之卦坎中滿陽在內也離爲地二之卦離中虛陰在內也得坎象者爲男得離象者爲女所以男脈多沈實沈實者中滿之象女脈多浮虛浮虛者中虛之象無論人之老少强弱脈之部位大小但因象察象無不如響之應然尤於兩尺爲最也足稱捷法
脈訣云欲産之婦脈離經沈細而滑也同名夜半覺痛應分誕來日日午定知生質疑謂離經之脈卽歇至者是也
啓蒙曰欲産之婦脈離經離經之脈認分明其來小大不調勻或如雀啄屋漏應腰痛腹痛眼生花産在須臾却非病
胎候十九
巫方氏顱顖經云一月爲胞胎精血凝也二月爲胎形始成胚也三月陽神爲三魂四月陰靈爲七魄五月五形分五臟也六月六律定六腑也七月睛開竅通光明也八月元神具降眞靈也九月宮室羅布以定生人也十月受氣足萬象成也
五臟論有耆婆論曰一月如珠露二月如桃花三月男女分四月形象具五月筋骨成六月毛髮生七月遊其魂男能動左手八月遊其魄女能動右手九月三轉身十月受氣足
孫眞人曰凡兒在胎一月胚二月胎三月有血脈四月形體成五月能動六月諸骨具七月毛髮生八月臟腑具九月穀入胃十月百神備則生矣生後六十日瞳子成能咳笑應和人百五十日任脈成能自反覆百八十日髖骨成能獨坐二百一十日掌骨成能扶伏三百日髕骨成能行也若不能依期者必有不平之處
巢氏病源曰姙娠一月名胎胚足厥陰脈養之二月名始膏足少陽脈養之三月名始胎手心主脈養之當此之時血不流行形象始化未有定儀因感而變欲子端正莊嚴常口談正言身行正事欲子美好宜佩白玉欲子賢能宜看詩書是謂外象而內感者也四月始成其血脈手少陽脈養之五月始成其氣足太陰脈養之六月始成其筋足陽明脈養之七月始成其骨手太陰脈養之八月始成膚革手陽明脈養之九月始成毛髮足少陰脈養之十月五臟六腑關節人神皆備此其大略也
陳臨川曰嘗試推巢氏所論云姙娠脈養之理若足厥陰肝脈也足少陽膽脈也爲一臟一腑表裏之經餘皆如此且四時之令必始於春木故十二經之養始於肝膽所以養胎在一月二月手心主心胞絡脈也手少陽三焦脈也屬火而夏旺所以養胎在三月四月手少陰手太陽乃心脈也以君主之官無爲而尊也足太陰脾脈也足陽明胃脈也屬土而旺長夏所以養胎在五月六月手太陰肺脈也手陽明大腸脈也屬金而旺秋所以養胎在七月八月足少陰腎脈也屬水而旺冬所以養胎在九月又況母之腎臟繫於胎是母之眞氣子之所賴也至十月兒於母腹之中受足諸臟氣脈所養然後待時而生此論誠有至理世更有明之者亦未有過於巢氏之論矣余因述其說
一胎有男女之辨易曰乾道成男坤道成女顱顖經曰三陽所會則生男三陰所會則生女葛仙翁曰男從父氣女從母氣聖濟經曰天之德地之氣陰陽之至和流薄於一體因氣而左動則屬陽陽資之則成男因氣而右動則屬陰陰資之則成女是以胎有男女則成有遲速體有陰陽則懷有向背故男動在三月陽性早也女動在五月陰性遲也女胎背母而懷故母之腹軟男胎面母而懷故母之腹硬此皆得理之談所當察也至若褚氏以精血之先後言男女道藏經以一日三日五日得者爲男等說總屬億度渺茫非有確見也余不敢遵信故別有微論列子嗣類
安胎二十
凡姙娠胎氣不安者症本非一治亦不同蓋胎氣不安必有所因或虛或實或寒或熱皆能爲胎氣之病去其所病便是安胎之法故安胎之方不可執亦不可泥其月數但當隨症隨經因其病而藥之乃爲至善若謂白朮黃芩乃安胎之聖藥執而用之鮮不誤矣
一胎氣有寒而不安者其症或呑酸吐酸或嘔惡脹滿或喜熱畏凉或下寒泄瀉或脈多沈細或絶無火證而胎有不安者皆屬陽虛寒證但溫其中而胎自安矣宜用溫胃飮理陰煎之類加減主之亦當以平素之臟氣察其何如酌而用之
一胎氣有熱而不安者其症必多煩熱或渴或躁或上下不淸或漏血溺赤或六脈滑數等證宜凉胎飮保陰煎之類主之若但熱無虛者如枳殼湯一母丸黃芩散之類皆可擇用淸其火而胎自安矣
一胎氣有虛而不安者最費調停然有先天虛者有後天虛者胎元攸係盡在於此先天虛者由於稟賦當隨其陰陽之偏漸加培補萬毋欲速以期保全後天虛者由於人事凡色慾勞倦飮食七情之類皆能傷及胎氣治此者當察其所致之由因病而調仍加戒愼可也然總之不離於血氣之虛皆當以胎元飮爲主若心脾氣虛於上者宜逍遙飮歸脾湯壽脾煎之類主之若肝腎不足於下者宜左歸飮右歸飮固陰煎主之若氣血俱虛者宜五福飮八珍湯十全大補湯之類主之若脾腎氣虛而兼帶濁者宜秘元煎兎絲煎之類主之若多嘔惡者當隨前症前方各加二陳湯之類以和之凡治虛證貴在隨機應變誠有不可以鑿執言者
一胎氣有實滯氣滯凡爲惡阻爲脹滿而不安者惟其素本不虛而或多鬱滯者乃有之但察其所由而開之導之諸治實者固無難也嘔吐不止者二陳湯加枳殼砂仁主之或用人蔘橘皮湯亦妙食滯脹滿不安者小和中飮加減主之肝氣滯逆脹滿不安者解肝煎主之怒動肝氣兼火者化肝煎主之脾肺氣滯上攻作痛者紫蘇飮主之氣滯兼痰者四七湯二陳湯加當歸主之氣滯兼火爲脹爲煩者枳殼湯束胎丸之類主之
一王節齋曰調理姙婦在於淸熱養血白朮補脾爲安胎君藥條實黃芩爲安胎聖藥淸熱故也暑月宜加用之此一說者雖若有理而實有大病不可不辨也夫孕之胎氣必隨母之藏氣大都陰虛者多熱氣陽虛者多寒氣寒之則寒熱之則熱者是爲平氣今以十人言之則寒者居其三熱者居其三平者居其四此大較也若謂受胎之後必增內熱自與常人不同則何以治惡阻者必用二陳六君生薑半夏之屬而後效其果增熱否乎故治熱宜黃芩寒則不宜也非惟寒者不宜卽平氣者亦不宜蓋凡今之胎婦氣實者少氣虛者多氣虛則陽虛而再用黃芩有卽受其損而病者有用時雖或未覺而陰損胎元暗殘母氣以致産婦羸困或兒多脾病者多由乎此奈今人不能察理但以聖藥二字認爲胎家必用之藥無論人之陰陽强弱凡屬安胎無不用之其害蓋不少矣至若白朮雖善安胎然或用不得善則其性燥而氣閉故凡陰虛者非可獨用氣滯者亦當權宜是以用藥之難當如盤珠有不可膠柱而鼓瑟也
立齋曰姙娠若元氣不實發熱倦怠或胎氣不安用當歸散因氣惱加枳殼胸膈痞悶再加蘇梗或作痛加柴胡若飮食不甘或欲嘔吐用六君加紫蘇枳殼若惡阻嘔逆頭眩體倦用蔘橘散未應用六君子湯若惡阻嘔吐不食煩悶亦用蔘橘散之類若頓仆胎動腹痛下血用膠艾湯未應用八珍加膠艾若頓仆毒藥腰痛短氣用阿膠散未應煎送知母丸若頓仆胎傷下血腹痛用佛手散未應用八珍送知母丸若心驚膽怯煩悶不安名子煩用竹葉湯未應血虛佐以四物氣虛佐以四君若下血不止名胎漏血虛用二黃散血去多用八珍湯未應用補中益氣湯若因事而動下血用枳殼湯加生熟地黃未應或作痛更加當歸血不止八珍加膠艾若不時作痛或小腹重墜名胎痛用地黃當歸湯未應加蔘朮陳皮或因脾氣虛用四君加歸地中氣虛用補中益氣湯若面目虛浮肢體如水氣名子腫用全生白朮散未應用六君子湯下部腫甚用補中益氣倍加茯苓或因飮食失宜嘔吐泄瀉此是脾胃虧損用六君子湯若足指發腫漸至腿膝喘悶不安或足指縫出水名水氣用天仙藤散脾胃虛弱兼以四君子未應用補中益氣兼以逍遙散若胎氣上攻心腹脹滿作痛名子懸用紫蘇飮飮食不甘兼四君子內熱晡熱兼逍遙散若小便澁少或成淋瀝名子淋用安營散不應兼八珍湯腿足轉筋而小便不利急用八味丸緩則不救若項强筋攣語澁痰盛名子癎用羚羊角散或飮食停滯腹脹嘔吐此是脾胃虛弱而不能消化用六君子湯不應用平胃散加蔘苓或胎作脹或脹作痛此是脾胃氣虛不能承載用安胎飮加升麻白朮不應用補中益氣湯或臍腹作脹或小便淋閉此是脾胃氣虛胎壓尿胞用四物加二陳蔘朮空心服後探吐藥出氣定又服又吐數次必安或因勞役所傷或食煎炒小便帶血此是血得熱而流於胞中宜淸膀胱用逍遙散或遺尿不禁或爲頻數此是肝火血熱用加味逍遙散若胸滿腹脹小便不通遍身浮腫名胎水不利用鯉魚湯脾胃虛佐以四君子病名同而形症異形症異而病名同聊見本方凡用見症之藥不應當分月經治之
徐東皐曰胎有不安而腰疼腹痛甚則至於下墜者未必不由氣血虛無所營養而使之然也夫胎之在腹如果之在枝枝枯則果落固理之自然婦人性偏恣慾火動於中亦能致胎不安而有墮者大抵不外乎屬虛屬火二者之間淸熱養血之治盡之矣此外有二因動胎者又不可不知也有因母病動胎者但療母病則胎自穩有因觸傷動胎者當以安胎藥二三劑而胎自安
安胎論外方
茯苓丸婦人溫胃安胎
黃芪湯婦人氣虛胎動
七味阿膠散婦人胎動腹痛
太山盤石散婦人
千金保孕丸婦人
良方白朮散婦人胎熱
三味白朮湯婦人胎熱心痛
益母地黃湯婦人跌墜腹痛
鉤藤散婦人胎動腹痛
醋附丸婦人胎滯不安
獨聖散婦人順氣安胎
探胎飮婦人
腎著湯熱陣姙娠脚腫
當歸黃芪湯婦人姙娠不利
滑胎枳殼散婦人瘦胎
惡阻二一一
姙娠之婦每多惡心嘔吐脹滿不食巢氏病源謂之惡阻此症惟胃氣弱而兼滯者多有之或嗜酸擇食或肢體困倦或煩悶脹滿皆其候也然亦有虛實不同所當辨而治之
凡惡阻多由胃虛氣滯然亦有素本不虛而忽受胎姙則衝任上壅氣不下行故爲嘔逆等症及三月餘而嘔吐漸止者何也蓋胎元漸大則臟氣僅供胎氣故無暇上逆矣凡治此者宜以半夏茯苓湯人蔘橘皮湯之類隨宜調理使之漸安必俟及期方得帖然也若中脘多痰者用二陳湯加枳殼或用半夏茯苓湯若飮食停滯作脹者宜小和中飮加減主之若氣逆作脹者宜半夏茯苓湯加枳殼蘇梗香附若脾胃氣虛者宜五味異功散六君子湯人蔘橘皮湯之類主之若胃虛兼寒多嘔者宜六味異功煎溫胃飮之類主之若肝腎陽虛作嘔者宜理陰煎主之
立齋曰半夏乃健脾氣化痰滯之主藥也脾胃虛弱而嘔吐或痰涎壅滯飮食少思胎不安必用茯苓半夏湯倍加白朮以半夏白朮茯苓陳皮砂仁善能安胎氣健脾胃予常用驗矣
惡阻論外方
四味白朮散婦人胃虛吐水
茯苓丸婦人養胃溫胃痞悶惡食
竹茹湯婦人淸痰止嘔
烏附湯婦人和氣養胃
胎氣上逼二二
姙娠將理失宜或七情鬱怒以致氣逆多有上逼之症若氣逆氣實而脹逼者宜解肝煎若胃寒氣實而逼者宜和胃飮若胃火兼滯者宜枳殼湯若脾虛兼滯者宜紫蘇飮如脾虛而氣不行者宜四君子湯甚者八珍湯若脾氣虛而兼寒者宜五君子煎若脾腎虛寒不行者宜理陰煎若脾腎氣虛兼火者宜逍遙散或加黃芩枳殼砂仁若胎死腹中冷氣上逼嘔惡面靑者治如後胎動欲墮條
一方治胎氣上逼熱痛下血或煩悶困篤用葱二十莖水濃煮飮之胎未死卽安胎已死卽下未效再服若胎動煩躁脣口靑黑手足厥冷須用當歸湯
胎漏二三
姙婦經血不固者謂之胎漏而胎漏之由有因胎氣者有因病氣者而胎氣之由亦有二焉余嘗診一婦人脈見滑數而別無風熱等病問其經脈則如常不斷而但較前略少耳余曰此必受姙者也因胎小血盛有餘而然後於三月之外經脈方止果産一男故胎姙之婦多有此類今常見懷胎七八個月而生子者人但以血止爲度謂之不足月然其受胎於未止之前至此而足而實人所不知也第此等胎氣亦有陰陽盛衰之辨如母氣壯盛蔭胎有餘而血之溢者其血雖漏而生子仍不弱此陰之强也不必治之若父氣薄弱胎有不能全受而血之漏者乃以精血俱虧而生子必萎小此陽之衰也而亦人所不知也凡此皆先天之由若無可以爲力者然栽培根本豈果無斡旋之道乎第見有於無之目及轉强於弱之手爲不易得是烏可以尋常語也至若因病而漏者亦不過因病治之而已耳
姙娠血熱而漏者保陰煎淸化飮擇而用之怒動肝火漏血者保陰煎甚者化肝煎主之脾虛不能攝血者壽脾煎四君子之類主之脾虛血熱氣滯者四聖散主之脾腎兼虛者五陰煎主之三焦氣血俱虛者五福飮七福飮之類主之勞倦傷而動血者壽脾煎歸脾湯主之偶因傷觸動血者五福飮安胎散主之衝任氣虛不能約制血滑易動者固陰煎秘元煎主之
立齋曰前症若因氣熱用防風黃芩丸若因血熱用加味逍遙散若因血虛用二黃散若因血去太多用八珍湯未應補中益氣湯若因肝火用柴胡淸肝散若因脾火用加味歸脾湯若因事下血作痛用八珍湯加阿膠熟艾若因脾胃虛弱用補中益氣湯加五味子若因脾胃虛陷用前湯倍用升麻柴胡若晡熱內熱宜用逍遙散
胎漏論外方
安胎寄生湯婦人下血腰痛
當歸芍藥湯婦人急痛去血
姙娠卒然下血二四
姙娠忽然下血其證有四或因火熱迫血則妄行或因鬱怒氣逆則動血或因損觸胎氣胞宮受傷而下血或因脾腎氣陷命門不固而脫血凡此皆動血之最者也不速爲調理則必致墮胎矣然治此者必先察其血去之多少及於血去之後尤當察其邪之微甚如火猶未淸仍當淸火氣猶未順仍當順氣若因邪而動血血去而營虛則速當專顧元氣以防脫陷此中或當治標或當救本或當兼標本而調理之倘不知先後緩急將恐治標未已而救本無暇也當詳察之
若火盛迫血妄行者當察其火之微甚火之微者凉胎飮稍甚者徙薪飮再甚者保陰煎子芩散若肝經有風熱而血下者宜防風黃芩丸若怒氣傷肝氣逆血動而暴至者宜保陰煎若氣有未順而脹滿者四七湯二陳湯或加芎歸之類若兼肝火者宜化肝煎若觸損胎氣胞宮受傷而血下者宜安胎散膠艾湯去血多者倍加人蔘若從高墜下傷動胎氣而下血者宜益母地黃湯安胎散若因驚氣虛而陷者仍加人蔘若脾胃素弱或偶因傷脾下血者宜壽脾煎歸脾湯或中氣下陷者補中益氣湯若血虛微熱漏血尿血者續斷湯以上諸動血症若去血未多血無所積胎未至傷而不止者宜凉則凉宜補則補惟以安之固之爲主治若血已離位蓄積胞宮爲脹爲痛而餘血未出者欲與留之有不可得欲去其血而不傷營氣則惟四物湯大加當歸爲最宜也若察其胎氣已動勢有難留則五物煎決津煎皆切要之藥
一方治頓仆胎動用川芎末二錢酒下二三服胎生卽安胎死卽下
又方治同前用砂仁和皮炒爲末每服二錢米飮下腹熱卽安
胎動欲墮二五
姙娠胎氣傷動者凡跌撲怒氣虛弱勞倦藥食誤犯房室不愼皆能致之若因母病而胎動但治其母若因胎動而母病但安其胎輕者轉動不安或微見血察其不甚速宜安之用前安胎及卒然下血等法若腹痛血多腰痠下墜勢有難留者無如決津煎五物煎助其血而落之最爲妥當若其勢甚而舌靑面赤脹滿嘔惡或冷氣上逼者兒已死矣若面靑吐沫舌赤是母死也若面舌脣吻俱靑口中沫出是母子俱死也若胎已死當速去其胎以救其母氣血虛者惟用決津煎最妙如不應而脹痛上逼勢不容緩者急用平胃散一兩酒水各半煎投朴硝五錢熱服之或用朴硝一兩以童便調服則逐而下矣下後隨症調補之如無脹急則但用決津煎加朴硝則死胎自下
一凡氣血衰弱無以滋養其胎或母有弱病度其終不能成者莫若下之以免他患宜桂心散或用下胎小品方
數墮胎二六
夫胎以陽生陰長氣行血隨營衛調和則及期而産若或滋養之機少有間斷則源流不繼而胎不固矣譬之種植者津液一有不到則枝枯而果落藤萎而花墜故五常政大論曰根於中者命曰神機神去則機息根於外者命曰氣立氣止則化絶正此謂也凡姙娠之數見墮胎者必以氣脈虧損而然而虧損之由有稟質之素弱者有年力之衰殘者有憂怒勞苦而困其精力者有色慾不愼而盜損其生氣者此外如跌撲飮食之類皆能傷其氣脈氣脈有傷而胎可無恙者非先天之最完固者不能而常人則未之有也且胎懷十月經養各有所主所以屢見小産墮胎者多在三個月及五月七月之間而下次之墮必如期復然正以先次傷此一經而再値此經則遇闕不能過矣況婦人腎以繫胞而腰爲腎之府故胎姙之婦最慮腰痛痛甚則墜不可不防故凡畏墮胎者必當察此所傷之由而切爲戒愼凡治墮胎者必當察此養胎之源而預培其損保胎之法無出於此若待臨期恐無及也凡胎孕不固無非氣血損傷之病蓋氣虛則提攝不固血虛則灌漑不周所以多致小産故善保胎者必當專顧血虛宜以胎元飮爲主而加減用之其次則芍藥芎歸湯再次則泰山盤石散或千金保孕丸皆有奪造化之功所當酌用者也又凡胎熱者血易動血動者胎不安故墮於內熱而虛者亦常有之若脾氣虛而血熱者宜四聖散肝腎虛而血熱者宜凉胎飮肝脾虛而血熱者宜固胎煎又立齋法治血虛血熱數墮胎者於調補之外時値初夏敎以濃煎白朮湯下黃芩末二錢與數十貼得保而生亦可法也此外凡有他症而胎不安者當於安胎條中酌而治之
胎不長二七
姙娠胎氣本乎血氣胎不長者亦惟血氣之不足耳故於受胎之後而漏血不止者有之血不歸胎也婦人中年血氣衰敗者有之泉源日涸也婦人多脾胃病者有之倉稟薄則化源虧而衝任窮也婦人多鬱怒者有之肝氣逆則血有不調而胎失所養也或以血氣寒而不長者陽氣衰則生氣少也或以血熱而不長者火邪盛則眞陰損也凡諸病此者則宜補宜固宜溫宜淸但因其病而隨機應之則或以及期或以過月胎氣漸充自無不長惟是年邁血衰而然者數在天矣有非可以人力爲也
鬼胎二八
婦人有鬼胎之說豈虛無之鬼氣果能襲人胞宮而遂得成形者乎此不過由本婦之氣質蓋或以邪思蓄注血隨氣結而不散或以衝任滯逆脈道壅瘀而不行是皆內因之病而必非外來之邪蓋卽血癥氣瘕之類耳當卽以癥瘕之法治之詳見本條此外如狐魅異類之遇者則實有所受而又非鬼胎之謂亦當於癥瘕類求法下之又凡鬼胎之病必以血氣不足而兼凝滯者多有之但見經候不調而預爲調補則必無是病若其旣病則亦當以調補元氣爲主而繼以去積之藥乃可也然用補之外而欲於補中兼行者無如決津煎欲去其滯而不至猛峻者無如通瘀煎旣加調補而欲直攻其病者則奪命丹廻生丹皆可酌用或以當歸紅花煎濃湯送赤金豆亦妙
姙娠藥禁二九
蚖斑水蛭及蝱蟲烏頭附子配天雄野葛水銀幷巴豆牛膝薏苡與蜈蚣棱莪代赭芫花麝大戟蛇蛻黃雌雄牙硝芒硝牡丹桂槐花牽牛皂角同半夏南星與通草瞿麥乾薑桃仁通磠砂乾漆蟹甲爪地膽茅根莫用好出便産須知
姙娠寡慾三十
姙娠之婦大宜寡慾其在婦人多所不知其在男子而亦多有不知者近乎愚矣凡胎元之强弱産育之難易及産後崩淋經脈之病無不悉由乎此其爲故也蓋以胎神鞏固之日極宜保護宮城使不知愼而多動慾火盜泄陰精則藩籬由不固而傷血氣由不聚而亂子女由元虧而夭而陰分之病亦無不由此而百出矣此婦人之最宜愼者知者不可不察
胎孕類論列總方三一
四君子湯補陣
五君子煎新方熱陣
六君子湯補陣
四物湯補陣
八珍湯補陣
十全大補湯補陣
五物煎新方因陣
五陰煎新方補陣
補中益氣陽補陣
五福飮新方補陣
七福飮新方補陣
五味異功散補陣
溫胃飮新方熱陣
和胃飮新方和陣
六味異功煎新方熱陣
壽脾煎新方熱陣
歸脾湯補陣
加味歸脾湯補陣
逍遙飮新方因陣
逍遙散補陣
加味逍遙散補陣
左歸飮新方補陣
右歸飮新方補陣
地黃當歸湯婦人
凉胎飮新方因陣
固胎煎新方因陣
全生白朮散婦人
安胎散婦人
安胎飮婦人
泰山盤石散婦人
胎元飮新方因陣
安營散婦人
千金保孕丸婦人
理陰煎新方熱陣
固陰煎新方固陣
茯苓半夏湯和陣
保陰煎新方寒陣
秘元煎新方固陣
半夏茯苓陽婦人
當歸散婦人
當歸湯婦人
益母地黃湯婦人
八味丸補陣
蔘橘散婦人
人蔘橘皮湯婦人
讀斷湯婦人
兎絲煎新方固陣
柴胡淸肝飮寒陣
阿膠散婦人
膠艾湯婦人
防風黃芩丸婦人
佛手散婦人
決津煎新方因陣
芍藥芎歸湯婦人
束胎丸婦人
鯉魚湯婦人
通瘀煎新方因陣
化肝煎新方寒陣
解肝煎新方和陣
枳殼湯婦人
竹葉湯婦人
二黃散婦人
淸化飮新方因陣
子芩散婦人
一母丸婦人
知母丸婦人
黃芩散婦人
徙薪飮新方寒陣
平胃散和陣
廻生丹婦人
奪命丹婦人
二陳湯和陣
四聖散婦人
四七湯和陣
紫蘇飮婦人
天仙藤散婦人
羚羊角散婦人
桂心散婦人
赤金豆新方攻陣
小和中飮新方和陣
下胎小品方婦人
景岳全書卷之三十九人集婦人規下
産育類
滑胎三十二
姙娠滑胎之法惟欲其坐草之期易而且速而難易之由則在血之盈虛不在藥之滑利蓋血多則潤而産必易血虧則澁而産必難故於未産之前但宜以培養氣血爲主而預爲之地如四物湯滑胎煎五福飮小營煎八珍湯之類卽皆滑胎之要藥若不知此而過用滑利等物或産期未近無火無滯而妄用淸火行氣沈降苦寒等藥必皆暗殘營氣走泄眞陰多致血虧氣陷反爲臨期大害若果肥盛氣實者則紫蘇飮保生無憂散滑胎枳殼散之類皆可擇用
催生三三
凡姙娠胎元完足彌月而産熟落有期非可催也所謂催生者亦不過助其血氣而利導之耳直待臨期乃可用脫花煎或滑胎煎隨症加減主之或經日久産母困倦難生俱宜服滑胎煎以助其氣血令兒速生其有氣虛無力艱於傳送者必用獨蔘湯隨多隨少接濟其力皆爲催生要法若期未至而妄用行氣導血等劑以爲催生亦猶摘方苞之萼揠宋人之苗耳
一臨盆將産腹痛已甚凡催生之藥無如脫花煎少用肉桂五七分爲最穩最妙若氣虛無力者加人蔘二三錢虛甚者任意加用之
一催生若水血下多子道乾澁難出者宜用滑利之物如猪脂油蜜酥油葱白葵子牛乳滑石楡白皮之類以潤之亦濟急之法也
滑胎催生論外方
達生散婦人
生化湯婦人
加味芎歸湯婦人難産
當歸湯婦人滑胎催生
經驗滑石散婦人胎乾難産
佛手散婦人
穩婆三四
産婦臨盆必須聽其自然弗宜催逼安其神志勿使驚慌直待花熟蒂圓自當落矣所以凡用穩婆必須擇老成忠厚者預先囑之及至臨盆務令從容鎭靜不得用法催逼余嘗見有穩婆忙冗性急者恐顧此失彼因而勉强試湯分之掐之逼之使下多致頭身未順而手足先出或橫或倒爲害不小若未有緊陣不可令其動手切記切記又或有生息不順及雙胎未下之類但宜穩密安慰不可使産母聞知恐驚則氣散愈難生下又嘗見有好詭之婦故爲哼訝之聲或輕事重報以顯己能以圖酬謝因致産婦驚疑害尤非細極當愼也
立齋醫按載一穩婆云止有一女於分娩時適當巡街侍御行牌取我視其內室分娩女爲此驚嚇未産而死後見侍御更以威顔吩咐迨視産母胎雖順而頭偏在一邊此時若以手入推正可保順生因畏其威不敢施手但回稟云此是天生天化非人力所能因是子母俱不能救由此觀之可見産時當用靜鎭自然而一毫驚恐疑畏有不可使混於其間者
産要三五
凡孕婦臨月忽然腹痛或作或止或一二日或三五日胎水少來但腹痛不密者名曰弄胎非當産也又有一月前或半月前忽然腹痛如欲産而不産者名曰試月亦非産也凡此腹痛無論胎水來與不來俱不妨事但當寬心候時可也若果欲生則痛極連腰乃將産也蓋腎繫於腰胞繫於腎故耳又試捏産母手中指本節跳動卽當産也此時兒逼産門穀道挺迸水血俱下方可坐草試湯瓜熟蒂懸此乃正産之候也
一産婦腹痛未甚且須寬心行動以便兒身舒轉如腰腹痛甚有産之兆卽當正身仰臥或起坐舒伸務宜安靜從容待兒轉身向下其産必順而且易最不宜預爲驚擾入手以致産婦氣怯胞破漿乾使兒轉身不易則必有難産之患
一産婦初覺欲生便須惜力調養不可用力妄施恐致臨産乏力若兒方轉身而用力大早則多致橫逆須待順而臨門一逼自下若時候未到用力徒然
一臨産房中不宜多人喧嚷驚慌宜閉戶靜以待生
一將産時宜食稠軟白粥勿令飢渴以乏氣力亦不宜食硬冷難化之物恐産時乏力以致脾虛不能消化則産後有傷食之病
一産婦産室當使溫凉得宜若産在春夏宜避陽邪風是也産在秋冬宜避陰邪寒是也故於盛暑之時亦不可衝風取凉以犯外邪又不宜熱甚致令産母頭疼面赤亦不宜人衆若熱氣薰蒸亦致前患其或有熱極煩渴而血暈血溢者亦可少與凉水暫以解之然亦不可多用若冬末春初餘寒尙盛産室不可無火務令下體和暖衣被亦當溫厚庶不爲寒氣所侵可免胎寒血滯難産之患且産後胎元旣落氣血俱去承虛感邪此時極易故不可不愼
一凡富貴之家過於安逸者每多氣血壅滯常致胎元不能轉動此於未産之先亦須常爲運動庶使氣血流暢胎易轉則産亦易矣是所當預爲留意者
一姙娠將産不可詹卜問神如巫覡之徒哄嚇謀利妄言凶險禱神祗保産婦聞之致生疑懼夫憂慮則氣結滯而不順多至難産所宜戒也
一産時胞漿未下但只穩守無妨若胞漿破後一二時辰不生卽當服催生等藥如脫花煎滑胎煎或益母丸之類蓋漿乃養兒之生漿乾不産必其胎元無力愈遲則愈乾力必愈乏所以速宜催之
一産婦與酒不可多而致醉凡産前醉則乏力而四肢不用産後酒多恐引入血分四肢致後日有動血及四肢無力髓骨痠痛之患
六逆産三六
一橫生者以兒方轉身産母用力逼之太早故致兒身未順而先露手臂但令母安然仰臥穩婆以手徐推兒臂下體令其正直復以中指摸其肩弗使臍帶攀繫卽生二倒生者因兒未及轉身産母努力故令兒先露足令母正臥以手徐推足入良久仍推兒身徐俟轉正近門卽生三偏生者因兒未順生路産母努力逼兒頭偏一邊雖若露頂實額角也亦照前法推正卽生若兒頂後骨偏拄穀道傍以手從外後傍輕輕托正卽生四礙産者兒身雖順門路雖正但不能下乃因胎轉時臍帶絆肩而然令産母仰臥以手輕推兒向上乃用中指按兒兩肩理順臍帶卽生五坐産者因兒將産其母疲倦人坐椅褥抵其生路而然須用手巾一條拴繫高處令産母以手攀之輕輕屈足舒伸以開生路兒卽順生六盤腸産者臨産母腸先出子産而腸未收故曰盤腸産古法以醋水各半盞默然噀産母面背則收一法以󰜋麻子四十九粒硏爛塗母頭頂待腸收上急洗去俗以水噀面背驚之而腸亦收但恐驚則氣散反致他疾戒之
一方治橫逆産難令産母仰臥以小鍼刺兒手脚心三五次用鹽擦之手脚卽縮上轉身卽生
一方治盤腸産以半夏爲末用少許搐鼻中腸自上
又方用大紙撚以麻油潤滲點著吹滅以煙薰産婦鼻中腸卽上
又方腸出盛以潔淨漆器濃煎黃芪湯浸之腸卽上
胞破産難三七
凡産婦胎未順而胞先破者其因有二蓋一有母質薄弱胞衣不固因兒轉動隨觸而破者此氣血之虛也一有兒身未轉以坐草太早用力太過而胞先破者此擧動之傷也若胞破久而水血乾産路澁則兒難下宜急用大料四物湯或五物煎脫花煎滑胎煎五福飮當歸湯之類助其氣血幷濃煎葱湯薰洗産戶使其煖而氣達則自當順下若持久力乏血已耗涸則甚危矣當用八珍湯料一斤益母草四兩水數碗煎熟不時飮之亦有得生者或以黃芪芎歸數斤以大釜煎藥氣氤氳滿室使産母口鼻俱受其氣亦良法也大抵産難之症多害於鬱悶安佚富貴之家治法雖云胎前淸氣産後補血然不可拘泥若脾胃不健氣血不充必當預爲調補不然臨産必多患難
一産難經日不下別無危症者宜用脫花煎催之極妥極妙
一醫宿客店治店婦臨産數日不生下體俱冷無藥甚窘令取椒橙葉茱萸共煎湯一盆令産婦以小凳坐盆內薰洗良久小腹皆暖氣溫血行遂産
一方以紫蘇煎湯薰洗大抵遇嚴寒時月産久傷冷氣血必凝此薰洗之法亦要法也外以淋湯內以羊肉湯必效
一方令産婦以自己髮梢含於口中令其惡心作嘔卽下亦治胞衣不出
胞衣不出三八
胞衣不出有以氣血疲弱不能傳送而停閣不出者其症但見無力而別無痛脹治當補氣助血宜速用決津煎或滑胎煎保生無憂散局方黑神散之類主之有以惡露流入胞中脹滯不出者蓋兒旣脫胞帶必下墜故胞在腹中形如仰葉仰則盛聚血水而脹礙難出惟老成穩婆多有識者但以手指頂其胞底以使血散或以指摸上口攀開一角使惡露傾瀉則腹空自落矣又一法以本婦頭髮攪入喉中使之作嘔則氣升血散胞軟亦自落矣凡胎胞不出者多死授以此法甚效若血滲胞中停蓄旣久而爲脹爲痛或喘或急則非逐血破血不可也宜速用奪命丹或用失笑散以熱酒調服使血散脹消其衣自下若氣血兼虛者亦惟決津煎爲善
一方用󰜋麻子仁一兩硏爛貼母右足心衣下速洗去緩則腸亦出如腸不收以此膏塗腦頂則腸自入
一方用紅花一兩酒煮濃汁服
一法用産婦鞋底炙熱熨小腹上下卽出
一方用皂角刺燒爲末每服一錢溫酒調服
胞衣論外方
牛膝散婦人胎衣不下腹脹
氣脫血暈三九
産時胎胞旣下氣血俱去忽爾眼黑頭眩神昏口噤昏不知人古人多云惡露承虛上攻故致血暈不知此症有二曰血暈曰氣脫也若以氣脫作血暈而用辛香逐血化痰等劑則立刻斃矣不可不愼也一氣脫症産時血旣大行則血去氣亦去多致昏暈不省微虛者少頃卽甦大虛者脫竭卽死但察其面白眼閉口開手冷六脈細微之甚是卽氣脫證也速用人蔘一二兩急煎濃湯徐徐灌之但得下咽卽可救活若少遲延則無及矣余嘗救此數人無不隨手而愈此最要法也又嘗見有禁蔘而斃者云新産後不可用蔘用蔘則補住惡血必致爲害卽勸之亦不肯用直待斃而後悔者亦數人矣又有云産後必過七日方可用蔘此等愚昧訛傳不知始自何人誤人不淺萬萬不可信也一血暈之症本由氣虛所以一時昏暈然血壅痰盛者亦或有之如果形氣脈氣俱有餘胸腹脹痛上衝此血逆證也宜失笑散若痰盛氣粗宜二陳湯如無脹痛氣粗之類悉屬氣虛宜大劑芎歸湯八珍湯之類主之一猝時昏暈藥有未及宜燒秤錘令赤用器盛至床前以醋沃之或以醋塗口鼻令酸氣入鼻收神卽醒或以破舊漆器或用乾漆燒煙薰之使鼻受其氣皆可但此法惟輕而暴暈者所宜若氣虛之甚而昏厥者非用大補之劑終無益也
兒初生四十初誕法詳小兒門
凡嬰兒初生當隨手包裏切不可爲風寒所侵蓋兒在腹中遮護最密及其初脫胞胎肌膚脆嫩極易感邪若在夏令自所無慮但覺稍寒卽須愼之嘗見兒生未久多有驚風發熱抽搐等病者率由乎此一小兒初生天氣微凉卽大忌洗沐恐湊理不密元氣發泄而外邪承之也凡産母分娩艱難勞傷胎氣多有兒雖脫胞而乏力垂危或已死者切不可便斷臍帶當急用大紙撚蘸香油於臍帶上往來燒斷之取其陽氣以續胎元俄頃兒得啼聲卽已活矣且可免胃寒泄瀉之病凡見此者若以刀斷臍帶則子母皆多難保此出立齋醫按一凡燒帶之法惟素多陽虛及産時氣脫者最宜用之以助陽氣若母氣陽强或兒聲洪亮者皆不宜用恐火從臍入日後致生熱毒則反爲害不小
子死腹中四一
凡子死腹中者多以觸傷或犯禁忌或以胎氣薄弱不成而殞或以胞破血乾持久困敗但察産母腹脹舌黑者其子已死若非産期而覺腹中陰冷重墜或爲嘔惡或穢氣上衝而舌見靑黑者皆子死之證宜速用下死胎方下之下後察其虛實隨加調補自愈若脣舌面色俱靑則母子皆危之兆也
補遺方治胎死腹中用紅花以酒煮汁飮二三碗卽下
新法下胎方用當歸一兩厚朴三錢陳皮一錢入酒水各一碗煎至一碗加朴硝三五錢再煎十餘沸去柤熱服死胎自下或止用脫花煎更妙
死胎論外方
廻生丹婦人
下死胎方婦人
桂香散婦人
琥珀丸婦人
産門不開不閉子宮不收四二
交骨不開産門不閉無非陰氣不足陰不足則氣不達所以不開不開則産必艱難宜加味芎歸湯補而開之大有奇效或十全大補湯亦可
産門不閉由陰氣大虛不能收攝或由陰火下流而然故或爲陰挺突出或爲腫脹或爲淋瀝不禁若氣血俱虛者宜十全大補湯加五味子補而斂之或痛而覺熱者宜加味逍遙散若憂思傷脾血熱者加味歸脾湯若暴怒傷肝動火者龍膽瀉肝湯
子宮不收而外墜者宜補中益氣湯加醋炒芍藥飮而擧之或外以黃芪煎湯薰洗亦妙或以硫黃湯薰洗硫黃散傅之
一方治産後子宮不斂用荊芥藿香椿根白皮煎湯薰洗神效
一方産後子腸不收外用枳殼訶子五倍子白礬煎湯薰洗若不收再灸頂心百會穴數壯卽上
一方子宮脫出用󰜋麻仁十四枚硏爛塗頂心入卽洗去
一方治産後陰脫用絹袋盛炒熱蛇床子慰之亦治陰痛又法用蛇床子五兩烏梅十四個煎水日洗五六次
小産四三
小産之症有輕重有遠近有稟賦有人事由稟賦者多以虛弱由人事者多以損傷凡正産者出於熟落之自然小産者由於損折之勉强此小産之所以不可忽也若其年力已衰産育已多欲其再振且固自所難能凡見此者但得保其母氣則爲善矣若少年不愼以致小産此則最宜調理否則下次臨期仍然復墜以致二次三次終難子嗣係不小矣凡此安之之法見前數墮胎條中旣産調理之法亦與大産相似詳後産後條中俱當按而用之
一凡婦人年及中衰胎元無力則常有胎不能長及多小産昏暈之患此氣血衰敗而然血氣旣衰則凡於小産之後多有胎旣落而復又下墜如更有一胎欲産者此非胎也乃因氣虛而胞宮隨胎下陷也産母不知必至驚慌此無足慮但以壽脾煎或八珍十全大補芎歸補中湯之類主之則自安矣
又凡小産有遠近其在二月三月爲之近五月六月爲之遠新受而産者其勢輕懷久而産者其勢重此皆人之所知也至若猶有近者則隨孕隨産矣凡今艱嗣之家犯此者十居五六其爲故也總由縱慾而然第自來人所不知亦所不信玆謹以筆代燈用指迷者倘濟後人實深願也請詳言之
蓋胎元始肇一月如珠露二月如桃花三月四月而後血脈形體具五月六月而後筋骨毛髮生方其初受亦不過一滴之玄津耳此其槖籥正無依根荄尙無地鞏之則固決之則流故凡受胎之後極宜節慾以防泛溢而少年縱情罔知忌憚雖胎固慾輕者保全亦多其有兼人之勇者或恃强而不敗或旣敗而復戰當此時也主方欲靜客不肯休無奈狂徒敲門撞戶顧彼水性熱腸有不啓扉而從隨流而逝者乎斯時也落花與粉蝶齊飛火棗共交梨幷逸合汚同流已莫知其昨日孕而今日産矣朔日孕而望日産矣隨孕隨産本無形迹蓋明産者胎已成形小産必覺暗産者胎仍以水直溜何知故凡今之䘕䘕家多無大産以小産之多也娶娼妓者多少子息以其子宮滑而慣於小産也今嘗見艱嗣求方者問其陽事則曰能戰問其功夫則曰儘通問其意況則怨嘆曰人皆有子我獨無亦豈知人之明産而爾之暗産耶此外如受胎三月五月而每有墮者雖衰薄之婦常有之然必由縱慾不節致傷母氣而墮者爲尤多也故凡恃强過勇者多無子以强弱之自相殘也縱肆不節者多不育以盜損胎元之氣也豈悉由婦人之罪哉欲求我方者當以此篇先讀之則傳方之思已過半矣
小産論外方
人蔘黃芪湯婦人小産氣虛血不止
當歸川芎湯婦人小産瘀血痛
殿胞煎新方因陣小産後腹痛
下胎斷産四四
下胎斷産本非仁者之事然有婦人臨産艱危或病甚不勝産育者則下胎斷産之法有不得已亦不可廢者也至若水銀蝱蟲水蛭斑蝥之屬不惟傷胎且傷母矣用者不可造次
下胎方
千金去胎方婦人
下胎小品方婦人
扶羸小品方婦人
廣濟下胎方婦人
良方桂心散婦人
一方不拘生胎․死胎用󰜋麻仁二個巴豆一個麝香一分硏貼臍中幷足心卽下月一粒溫酒呑下又方下生胎用󰜋麻子一個
斷産方
斷産小品方婦人
千金斷産方婦人
丹溪斷子法婦人
斷産灸法婦人
産育類論列總方四五
四物湯補陣
八珍湯補陣
十全大補湯補陣
五福飮新方補陣
五物煎新方因陣
補中益氣湯補陣
當歸湯婦人
小營煎新方補陣
保生無憂散婦人
羊肉湯婦人
脫花煎新方因陣
加味逍遙散補陣
壽脾煎新方熱陣
決津煎新方因陣
加味歸脾湯補陣
滑胎煎新方因陣
益母丸婦人
滑胎枳殼散婦人
紫蘇飮婦人
奪命丹婦人
加味芎歸湯婦人
失笑散婦人
芎歸補中湯婦人
龍膽瀉肝湯寒陣
硫黃湯婦人
局方黑神散婦人
芎歸湯婦人
産後類
論産後當大補氣血四六
産後病治嘗見丹溪云産後當大補氣血卽有雜症以末治之一切病多是血虛皆不可發表此其意謂血氣隨胎而去必屬大虛故無論諸症皆當以大補爲先其他皆屬可緩余於初年誠然佩服及執而用之則每爲所困經者數次始悟其言雖有理而未免言之過也卽今産科所宗無非此法余目睹其誤及親爲解救者蓋不少矣故敢剖析於後實有所見不得不言非存心自衒故毁先賢若然則徒爲笑罵之招耳賓雖至愚必不爲也觀者其深察此意
凡産後氣血俱去誠多虛證然有虛者有不虛者有全實者凡此三者但當隨症隨人辨其虛實以常法治療不得執有成心槪行大補以致助邪此辨之不可不眞也
一産後虛證無非隨人元氣必素弱之人多有之或於産後血氣俱去而更弱者亦有之此當因人察脈因脈察症若脈氣形氣病氣俱不足此當以全虛治之若形氣不足病氣有餘或兼火邪或兼外邪或以飮食停滯是亦虛中有實不得不詳審而治此中委曲未能言盡惟明者悟之
一産後不虛證蓋或其素日無病或以年少當時或以素耐辛苦貧勞之質此輩本無不足及其一旦受孕乃於無病腹中參入此物故致血氣壅塞爲脹爲嘔是皆添設有餘之病及其旣産始見通快所留得去仍復故吾常人之産此類極多果何虛之有然或以內傷或以外感産後之病難保必無倘有所犯去之卽愈若槪行大補果能堪否卽臨盆帶去血氣未免暫見耗損然以壅滯之餘不過皆護胎隨從之物去者當去生者旋生不出數日必已來復此生化自然之理何至是産皆虛也凡治此類但當因證用治若執云産後必當大補氣血則實實之病必所不免而輕者必甚甚者必危矣由此觀之則立言者固不易而用言者又豈易哉
一産後全實證有如外感風寒頭痛身熱便實中滿脈緊數洪大有力者此表邪之實證也又火之盛者必熱渴躁煩或便結腹脹口鼻舌焦黑酷喜冷飮眼眵尿管痛赤脈見洪滑此內熱之實證也又鬱怒動肝胸脇脹痛大便不利脈弦而滑此氣逆之實證也又惡露未盡瘀血上衝心腹脹滿疼痛拒按大便難而小便利此血逆之實證也又凡富貴之家保護太過或過用人蔘芪朮以致氣壅或過用糖酒炭火以致內熱或産本不虛而妄用大補之藥以致增病此調攝之實證也又或因産過食恐其勞困固令勉强以致停蓄不散此內傷之實證也以上諸證姑擧要者以見其槪然旣有表邪則不得不解旣有火邪則不得不淸旣有內傷停滯則不得不開通消導且人有强弱産有虛實病有眞假治有逆從固不可以同一語也觀六元正紀大論曰婦人重身毒之何如曰有故無殞亦無殞也此自經常不易之大法亦何庸贅辨之若此第因丹溪之言人多偏執故不得不詳盡其說以解後人之惑也諸虛實治法詳具後條
論産後三禁四七
觀病機機要云治胎産之病當從厥陰證論之宜無犯胃氣及上二焦是爲三禁謂不可汗不可下不可利小便發其汗則同傷寒下早之證利大便則脈數而傷脾利小便則內亡津液胃中枯燥但使不犯三禁則營衛自和而寒熱自止矣凡用治之法如發渴則白虎氣弱則黃芪血痛則當歸腹痛則芍藥大抵産病天行從加減柴胡雜症從增損四物宜察脈症而用之詳此說雖爲産育之大法然病變不同倘有是症則不得不用是藥所謂有病則病受之也第此經常之法固不可不知而應變之權亦不可執一也
産後腹痛四八
産後腹痛最當辨察虛實血有留瘀而痛者實痛也無血而痛者虛痛也大都痛而且脹或上衝胸脇或拒按而手不可近者皆實痛也宜行之散之若無脹滿或喜揉按或喜熱熨或得食稍緩者皆屬虛痛不可妄用推逐等劑
凡新産之後多有兒枕腹痛者摸之亦有塊按之亦微拒手故古方謂之兒枕皆指爲胞中之宿血此大不然夫胎胞俱去血亦豈能獨留蓋子宮畜子旣久忽爾相離血海陡虛所以作痛胞門受傷必致壅腫所以亦若有塊而實非眞塊腫旣未消所以亦頗拒按治此者但宜安養其臟不久卽愈惟殿胞煎爲最妙其次則四神散五物煎皆極佳者若誤認爲瘀而妄用桃仁紅花玄胡靑皮之屬反損臟氣必增虛病一有母體本虛而血少者卽於産時亦無多血此輩尤非血滯若有疼痛只宜治以前法或以大小營煎黃雌鷄湯主之一凡新産之後其有陽氣虛弱而寒從中生或寒由外入以致心腹作痛嘔吐不食四肢厥冷者宜九蜜煎大巖蜜湯或理陰煎主之一産當寒月以致寒氣入腹臍下脹痛手不可近者宜羊肉湯主之若氣實寒甚者宜蟠葱散一産後惡露不盡留滯作痛者亦常有之然此與虛痛者不同必其由漸而甚或大小便不行或小腹硬實作脹痛極不可近手或自下上衝心腹或痛極牙關緊急有此實證當速去其血近上者宜失笑散近下者宜通瘀煎奪命丹廻生丹如或未效當用決津煎爲善一産後有脾虛腎虛而爲腹痛者此不由産而由臟氣之不足若脾氣虛寒爲嘔吐爲食少而兼腹痛者宜五君子煎六君子湯溫胃飮之類主之若腎氣虛寒爲瀉爲痢而兼腹痛者宜胃關煎理陰煎之類主之一産後有飮食停滯及氣逆作痛亦當因其類而消去之如排氣飮大和中飮之類皆可酌用
仲景曰産後腹中㽱痛當歸生薑羊肉湯主之幷治腹中寒疝虛勞不足
立齋曰前症若因氣滯用延胡索散若因外寒用五積散若因怒氣用四物加木香柴胡若因血虛用四物蔘朮炮薑若因陽氣虛弱用四君當歸炮薑若因脾虛血弱用六君當歸炮薑
産後發熱四九
産後發熱有風寒外感而熱者有邪火內盛而熱者有水虧陰虛而熱者有因産勞倦虛煩而熱者有去血過多頭暈悶亂煩熱者諸證不同治當辨察
一産後有外感發熱者蓋臨盆之際多有露體用力無暇他顧此時或遇寒邪則承虛而入感之最易若見頭疼身痛憎寒發熱或腰背拘急脈見緊數卽産後外感證也然此等外感不過隨感隨病自與正傷寒宿感者不同故略加解散卽自痊可勿謂新産之後不宜表散但當酌其虛實而用得其宜耳凡産後感邪氣不甚虛者宜三柴胡飮若氣虛脾弱而感者宜四柴胡五柴胡飮若肝脾腎三陰不足而感者宜補陰益氣煎若虛寒之甚者宜理陰煎若産婦强壯氣實而感者宜正柴胡飮若兼內火盛而外邪不解者宜一柴胡飮若風寒俱感表裏俱滯者宜五積散
一産後有火證發熱者但外感之熱多在表火證之熱多在裏此必以調攝太過或時令熱甚或强以酒或誤用蔘朮薑桂大補之藥或過用炭火或窓牖太密人氣太盛或氣體本實而過於動作凡屬太過皆能生火火盛於內多見潮熱內熱煩渴喜冷或頭痛多汗便實尿赤及血熱妄行但無表證脈見緩滑不緊而發熱者便是火證宜淸化飮保陰煎之類主之若本元不虛或火之甚而勢之急者卽徙薪飮抽薪飮亦所常用不必疑也
一産後有陰虛發熱者必素稟脾腎不足及産後氣血俱虛故多有之其症則倏忽往來時作時止或晝或夜進退不常或精神困倦怔忡恍惚但察其外無表證而脈見弦數或浮弦豁大或微細無力其來也漸非若他證之暴至者是卽陰虛之候治當專補眞陰宜小營煎三陰煎五陰煎之類隨宜主之若陰虛兼火而微熱者宜一陰煎若陰虛兼火之甚而大熱者宜加減一陰煎若陰虛火盛熱而多汗者宜當歸六黃湯若陰中之陽虛火不歸源而熱者宜大營煎理陰煎右歸飮之類主之若血虛陽不附陰煩熱作渴者宜人蔘當歸湯若氣血俱虛發熱煩躁面赤作渴宜八珍湯十全大補湯若熱甚而脈微者宜急加桂附或認爲火則禍在反掌
一産後有去血過多發熱者其症必煩渴短氣頭痛頭暈悶亂內熱是亦陰虛之屬宜人蔘當歸湯主之
立齋曰大凡元氣虛弱而發熱者皆內眞寒而外假熱也但用六君或補中益氣加炮薑溫補脾氣諸症自退若四肢畏冷急加附子凡新産陰血暴傷陽無所附而外熱宜用四物炮薑補陰以配陽若因誤服寒凉剋伐之劑而外熱此爲寒氣格陽於外宜用四君子加薑桂如不應急加附子若或肌膚發熱面目赤色煩渴引飮此血脫發躁宜用當歸補血湯
産後乍寒乍熱五十
産後乍寒乍熱總由血氣虛損陰陽不和而然若陽勝則乍熱陰勝則乍寒凡陰勝而寒多者宜增損四物湯理陰煎若陽勝而熱多者宜四物湯三陰煎若陽氣陷入陰中而乍寒乍熱者宜補中益氣湯補陰益氣煎若陰陽俱虛而寒熱者宜八珍湯十全大補湯若敗血不散流入陰中而作寒熱者宜決津煎殿胞煎若血實氣壅者宜奪命丹陳無擇曰敗血流閉諸陰則寒流閉諸陽則熱宜五積散若有外感者宜從前産後發熱調治
蓐勞五一
蓐草薦也産婦坐草艱難以致過勞心力故曰蓐勞此卽産後勞倦也其症則或爲寒熱如瘧或頭疼自汗或眩暈昏沈或百節疼痛或倦怠喘促飮食不甘形體虛羸之類皆其候也悉當以培補元氣爲主若初産後蓐勞困倦惟猪腰湯爲妙或用黃雌鷄湯白茯苓散若蓐勞虛汗不止宜母鷄湯若兼臟寒者宜羊肉湯若氣血俱虛者宜五福飮十全大補湯若兼外邪發熱者宜補陰益氣煎補中益氣湯若兼外邪發熱而中寒背惡寒者宜理陰煎詳加減法治之若兼陽虛內寒者宜五君子煎或理陰煎若陽盛陰虛兼內熱者宜五福飮加芍藥黃芩地骨皮之類隨宜用之
産後喘促五二
産後喘急有二乃一以陰虛之極一以寒邪在肺蓋産後旣以大虛焉得氣實而喘若肺無寒邪而見喘促者此以血去陰虛孤陽無主故氣窮短促而浮脫於上此實肝腎不接無根將脫之兆最爲危候經曰肝苦急急食甘以緩之正此類也惟貞元飮爲治此之神劑若氣虛兼寒者宜大補元煎或理陰煎若風寒外感邪氣入肺而喘急者此必氣粗胸脹或多咳嗽自與氣短似喘上下不接者不同治當以疎散兼補爲主宜金水六君煎或六君子湯若單以寒邪入肺氣實氣壅而本無虛者宜六安煎或二陳湯加蘇葉之類主之
喘嗽論外方
二母散婦人血熱喘嗽
二物蔘蘇飮婦人瘀血入肺喘嗽
産後惡露不止五三
産後惡露不止若因血熱者宜保陰煎淸化飮有傷衝任之絡而不止者宜固陰煎加減用之若肝脾氣虛不能收攝而血不止者宜壽脾煎或補中益氣湯若氣血俱虛而淡血津津不已者宜大補元煎或十全大補湯若怒火傷肝而血不藏者宜加味四物湯若風熱在肝而血下泄者宜一味防風散
一止血方用蒲黃二兩水煎頓服
血不止論外方
人蔘當歸湯婦人
佛手散婦人血多煩暈
産後發痙五四
産後發痙乃陰血大虧證也其症則腰背反張戴眼直視或四肢强勁身體抽搐在傷寒家雖有剛痙柔痙之辨然總之則無非血燥血枯之病而實惟足太陽與少陰主之蓋膀胱與腎爲表裏腎主精血而太陽之脈絡於頭目項背所以爲病若此若其所致之由則凡如傷寒誤爲大汗以亡液大下以亡陰或潰瘍膿血大泄之後乃有此症故在産後亦惟去血過多或大汗大瀉而然其爲元氣虧極血液枯敗也可知凡遇此症速當察其陰陽大補氣血用大補元煎或理陰煎及十全大補湯之類庶保其生若認爲風痰而用發散消導等劑則死無疑矣
産後大便秘澁五五
産後大便秘澁以其失血亡陰津液不足而然宜濟川煎加減主之及後立齋法俱妙
立齋曰前症若計其日期飮食已多卽用藥通之禍在反掌之間矣必待其腹滿覺脹欲去不能者此乃結在大腸宜用猪膽汁潤之若服苦寒疎通反傷中氣通而不止或成他症若去血過多用十全大補湯血虛火燥用加味四物湯氣血俱虛用八珍湯雖數日不通飮食如常腹中如故仍用八珍加桃仁杏仁治之若泥其日期飮食之多而通之則誤矣
産後雜症方五六
良方黃龍湯婦人産後外感
良方交加散婦人産後中風
海藏愈風湯和陣失血筋急搐搦
交加散和陣産後類風不省人事
七珍湯婦人産後不語
補脬飮婦人産後脬破淋瀝
良方人蔘湯婦人産後諸虛
麻黃根湯婦人産後虛汗
趁痛散婦人産後發熱骨節疼痛
加味小柴胡湯散陣乳母肝火發熱
産後類論列總方五七
四君子陽補陣
五君子煎新方熱陣
金水六君煎新方和陣
六君子湯補陣
大補元煎新方補陣
十全大補湯補陣
四物楊補陣
五物煎新方因陣
補中益氣湯補陣
大營煎新方補陣
小營煎新方補陣
補陰益氣煎新方補陣
五福飮新方補陣
八珍湯補陣
當歸六黃湯寒陣
溫胃飮新方熱陣
胃關煎新方熱陣
加味四物湯補陣
壽脾煎新方熱陣
理陰煎新方熱陣
增損四物湯婦人
三陰煎新方補陣
一陰煎新方補陣
加減一陰煎新方補陣
五陰煎新方補陣
貞元飮新方補陣
人蔘當歸湯婦人
保陰煎新方寒陣
固陰煎新方因陣
一味防風散婦人
右歸飮新方補陣
蟠葱散熱陣
當歸補血湯補陣
羊肉湯婦人
猪腰湯婦人
黃雌鷄湯婦人
母鷄湯婦人
決津煎新方因陣
殿胞煎新方因陣
通瘀煎新方因陣
濟川煎新方補陣
淸化飮新方因陣
失笑散婦人
奪命丹婦人
四神散婦人
二陳湯和陣
六安煎新方和陣
五積散散陣
抽薪飮新方寒陣
徙薪飮新方寒陣
延胡索散婦人
白茯苓散婦人
正柴胡飮新方散陣
一柴胡飮新方散陣
三柴胡飮新方散陣
四柴胡飮新方散陣
五柴胡飮新方散陣
九蜜煎新方因陣
大巖蜜湯婦人
廻生丹婦人
排氣飮新方和陣
大和中飮新方和陣
帶濁遺淋類
帶下五八
凡婦人淋帶雖分微甚而實爲同類蓋帶其微而淋其甚者也總由命門不固而不固之病其因有六蓋一以心旌之搖之也心旌搖則命門應命門應則失其所守此由於不遂者也一以多慾之滑之也情慾無度縱肆不節則精道滑而命門不禁此由於太遂者也一以房室之逆之也凡男女相臨遲速有異此際權由男子而婦人情興多致中道而止止則逆逆則爲濁爲淋此由於遂而不遂乃女子之最多而最不肯言者也以上三證凡帶濁之由乎此者十居八九而三者之治必得各淸其源庶可取效然源未必淸而且旋觸旋發故藥餌之功必不能與情竇爭勝此帶濁之所以不易治也此三者之外則尙有濕熱下流者有虛寒不固者有脾腎虧陷而不能收攝者當各因其證而治之
一心旌搖心火不靜而帶下者先當淸火宜朱砂安神丸淸心蓮子飮直指固精丸之類主之若無邪火而但見心虛帶下者宜秘元煎人蔘丸心虛白濁歌茯兎丸之類
一慾事過度滑泄不固而帶下者宜秘元煎壽脾煎固陰煎苓朮兎絲丸濟生固精丸鎖精丸金鎖思仙丹之類主之
一人事不暢精道逆而爲濁爲帶者初宜六味地黃湯或威喜丸之屬以利之久不止者宜固陰煎苓朮兎絲丸之屬以固之
一濕熱下流而爲帶濁脈必滑數色見紅赤症有煩渴而多熱者宜保陰煎加味逍遙散或經驗猪肚丸亦佳若熱甚兼淋而赤者宜龍膽瀉肝湯
一元氣虛弱而帶下者宜壽脾煎固陰煎兎絲煎七福飮十全大補湯九龍丸之屬若陽氣虛寒脈見微濇色白淸冷腹痛多寒者宜加薑附或用家韭子丸
一脾腎氣虛下陷而多帶者宜用壽脾煎固陰煎歸脾湯補中益氣湯之屬
立齋曰前症或因六淫七情或因醉飽房勞或因膏粱厚味或服燥劑所傷或虧損陽氣下陷或濕痰下注蘊積而成故言帶也凡此皆當壯脾胃升陽氣爲主佐以各經見症之藥若色靑者屬肝用小柴胡加山梔或濕熱壅滯小便赤澁龍膽瀉肝湯色赤者屬心用小柴胡加黃連山梔當歸思慮過傷用妙香散等藥色白者屬肺用補中益氣加山梔色黃者屬脾用六君子加山梔柴胡不應歸脾湯色黑者屬腎用六味地黃丸若氣血俱虛八珍湯陽氣陷下補中益氣湯濕痰下注前湯加茯苓半夏蒼朮黃檗氣虛痰飮下注四七湯送腎氣丸不可拘肥人多痰瘦人多火而以燥濕瀉火之藥輕治之也
帶濁論外方
醋附丸婦人氣滯帶濁腹中急痛
金櫻膏補陣虛勞帶濁
克應丸婦人虛滑帶濁
固元丹固陣赤白帶
白芷散婦人下元虛滑
益母丸婦人帶濁諸病
白芍藥散婦人帶濁疼痛
白濁遺淋五九
淫濁與帶下之不同者蓋白帶出於胞宮精之餘也淫濁出於膀胱水之濁也雖膀胱與腎爲表裏故帶濁之源無非皆出於陰分然帶由脾腎之虛滑者多淫濁由膀胱之濕熱者多此其所以有辨也若淫濁初起而見熱澁者宜大分淸飮若初起無火而但有窒塞者宜小分淸飮或五苓散若肝經怒火下流宜加味逍遙散若肝火盛而見痛澁者宜龍膽瀉肝湯若服寒凉利藥太過以致下焦虛寒不固者宜萆薢分淸飮若元氣虛寒下陷者宜壽脾煎補中益氣湯若脾濕下流者宜歸脾湯六君子湯若久而不愈肝腎虛滑下陷者宜壽脾煎秘元煎家韭子丸
淋濁論外方
滑石散婦人
熱淋牛膝膏和陣死血作淋
三味牛膝湯寒陣血熱淋痛
婦人夢與鬼交六十
人稟五行正氣以生氣正則正氣邪則邪氣强則神旺氣衰則鬼生如刺法論曰神失守位則邪鬼外干卽此類也然婦人之夢與邪交其證有二一則由慾念邪思牽擾意志而爲夢者此鬼生於心而無所外干也一則由稟賦非純邪得以入故妖魅敢於相犯此邪之自外至者亦有之矣病因有內外則症亦有不同病由內生者外無形迹不過於夢寐間常有所遇以致遺失及爲恍惚帶濁等症亦如男子之夢遺其機一也但在女子多不肯言耳至若外有邪犯者其症則異或言笑不常如有對晤或喜幽寂不欲見人或無故悲泣而面色不變或面帶桃花其脈息則乍疎乍數三五不調或伏沈或促結或弦細或代易不常是皆妖邪之候凡此二者若失於調理久之不愈則精血日敗眞陰日損乃致潮熱發熱神疲體倦飮食日減經水日枯肌肉消削漸成勞損脈見緊數多致不救矣凡治此者所因雖有不同而傷精敗血其病則一故凡病生於心者當先以靜心爲主然後因其病而藥之神動者安其神定其志精滑者固其精養其陰尤當以培補脾腎要約門戶以助生氣爲主若爲妖魅所侵則內當調補正氣如歸神湯之類外宜速灸鬼哭穴以驅邪氣則自當漸愈其穴以兩手大指相幷縛定用艾炷於爪甲角騎縫灸之務令兩甲連肉四處着火方效或七壯或二七壯兩足大指亦名足鬼眼
帶濁類論列總方六一
人蔘丸補陣
八珍湯補陣
朱砂安神丸寒陣
歸脾湯補陣
六君子湯補陣
淸心蓮子飮寒陣
妙香散固陣
九龍丸固陣
十全大補湯補陣
壽脾煎新方熱陣
秘元煎新方固陣
加味逍遙散補陣
兎絲煎新方固陣
固陰煎新方固陣
心虛白濁歌補陣
威喜丸固陣
茯兎丸固陣
補中益氣湯補陣
鎖金丸固陣
保陰煎新方寒陣
濟生固精丸固陣
四七湯和陣
五苓散和陣
金鎖思仙丹固陣
歸神湯婦人
腎氣丸補陣
六味地黃湯補陣
七福飮新方補陣
家韭子丸固陣
小分淸飮新方和陣
直指固精丸固陣
小柴胡湯散陣
大分淸飮新方寒陣
苓朮兎絲丸新方固陣
萆薢分淸飮熱陣
經驗猪肚丸固陣
龍膽瀉肝湯寒陣
乳病類
乳少六二
婦人乳汁乃衝任氣血所化故下則爲經上則爲乳若産後乳遲乳少者由氣血之不足而猶或無乳者其爲衝任之虛弱無疑也治當補化源而兼通利宜猪蹄湯若乳將至而未得通暢者宜湧泉散
産婦乳汁不來其原有二蓋一因氣血不足故乳汁不來宜用猪蹄湯是卽虛者補之也一因肥胖婦人痰氣壅盛乳滯不來者宜用漏蘆湯之類是壅者行之也
乳出六三
産後乳自出乃陽明胃氣之不固當分有火無火而治之無火而泄不止由氣虛也宜八珍湯十全大補湯若陽明血熱而溢者宜保陰煎或四君子湯加梔子若肝經怒火上衝乳脹而溢者宜加減一陰煎若乳多脹痛而溢者宜溫帛熨而散之若未産而乳自出者以胎元薄弱滋漑不全而然謂之乳泣生子多不育
吹乳妬乳六四
産後吹乳因兒飮乳爲口氣所吹致令乳汁不通壅結腫痛不急治之多成癰腫速服栝蔞散外以南星末敷之更以手揉散之勢甚者惟連翹金貝煎最妙
産後妬乳因無兒飮乳或兒未能飮餘乳蓄結作脹或婦人血氣方盛乳房作脹以致腫痛憎寒發熱不吮通之必致成癰若腫不消用麥芽二三兩炒熟水煎服立消
一方用陳皮一兩甘草一錢水煎服
一方治吹乳乳癰腫痛用萱草根擂酒服之以滓罨患處
袖珍方用猪牙皂角去皮蜜炙爲末酒服一錢又詩云婦人吹奶法如何皂角燒灰蛤粉和熱酒一杯調八字管敎時刻笑呵呵
乳癰乳巖六五
腫痛勢甚熱毒有餘者宜以連翹金貝煎先治之甚妙
立齋法曰婦人乳癰屬膽胃二腑熱毒氣血壅滯故初起腫痛發於肌表肉色焮赤其人表熱發熱或發寒熱或憎寒頭痛煩渴引冷用人蔘敗毒散神效栝蔞散加味逍遙散治之腫自消散若至數日之間膿成潰竅稠膿湧出膿盡自愈若氣血虛弱或誤用敗毒久不收斂膿淸脈大則難治乳巖屬肝脾二臟鬱怒氣血虧損故初起小核結於乳內肉色如故其人內熱夜熱五心發熱肢體倦瘦月經不調用加味逍遙散加味歸脾湯神效栝蔞散多自消散若積久漸大巉巖色赤出水內潰深洞爲難療但用前歸脾湯等藥可延歲月若誤用攻伐危殆迫矣大凡乳症若因恚怒宜疎肝淸熱焮痛寒熱宜發表散邪焮腫痛甚宜淸肝消毒幷隔蒜灸不作膿或膿不潰補氣血爲主不收斂或膿稀補脾胃爲主膿出反痛或發寒熱補氣血爲主或晡熱內熱補血爲主若飮食少思或作嘔吐補胃爲主飮食難化或作泄瀉補脾爲主勞碌腫痛補氣血爲主怒氣腫痛養肝血爲主兒口所吹須吮通揉散成癰治以前法潮熱暮熱亦主前藥大抵男子多由房勞耗傷肝腎婦人鬱怒虧損肝脾治者審之世有孕婦患此名曰內吹然其所致之因則一惟用藥不可犯其胎耳
乳病論列總方六六
猪蹄湯婦人
湧泉散婦人
漏蘆湯婦人
八珍湯補陣
四君子湯補陣
十全大補湯補陣
保陰煎新方寒陣
歸脾湯補陣
加味歸脾湯補陣
栝蔞散婦人
神效栝蔞散外科
加味逍遙散補陣
加減一陰煎新方補陣
人蔘敗毒散散陣
連翹金貝煎新方因陣
子嗣類
宜麟策總論共十二段六七
天地絪縕萬物化醇男女搆精萬物化生此造化自然之理也亦無思無爲之道也故有人道卽有夫婦有夫婦卽有子嗣又何有乏嗣之說然天有不生之時地有不毛之域則人不能無乏嗣之流矣然則生者自生乏者當乏而求嗣之說又何爲也果可求耶果不可求耶則其中亦自有說亦自有法矣所謂說者非爲不生不毛者而說也亦非爲少壯强盛者而說也蓋不生不毛者出於先天之稟賦非可以人力爲也少壯强盛者出於妙合之自然不必識不必知也惟是能子弗子者無後難堪本非天付衰老無兒者精力日去豈比少年此所以有挽回之人力則有說而有法矣雖法之垂諸古者已不爲少然以余覺之則若有未盡其妙蘊者焉因而臚列其法曰天時曰地利曰人事曰藥食曰疾病總五類二十四條但犯其一便足敗乃公事矣賓於晩年得子率鑑乎此凡苦於是者惟察之信之則祚胤之猷或非渺小故命之曰宜麟策
時氣天時一
凡交會下種之時古云宜擇吉日良時天德月德及干支旺相當避丙丁之說顧以倉猝之頃亦安得擇而後行似屬迂遠不足憑也然惟天日晴明光風霽月時和氣爽及情思淸寧精神閑裕之況則隨行隨止不待擇而人人可辨於斯得子非惟少疾而必且聰慧賢明胎元稟賦實基於此至有不知避忌者犯天地之晦冥則受愚蠢迷蒙之氣犯日月星辰之薄蝕則受殘缺刑剋之氣犯雷霆風雨之慘暴則受狼惡驚狂之氣犯不陰不陽倏熱倏寒之變幻則受奸險詭詐之氣故氣盈則盈承之則多壽氣縮則縮犯之則多夭顧人生六合之內凡生長壯老已何非受氣於生成而知愚賢不肖又孰非稟質於天地此感兆元始之大本苟思造命而贊化育則當以此爲首務
陰陽天時二
乾道成男坤道成女此固生成之至道然亦何以見之亦何以用之蓋乾坤不用用在坎離坎離之用陰陽而已夫離本居陽何以爲女以陽之中而陰之初也坎本居陰何以爲男以陰之中而陽之初也蓋中者盛於上盛者必漸消初者生於下生者必漸長故陽生於坎從左而漸升升則爲陽而就明陰生於離從右而漸降降則爲陰而就晦此卽陰陽之用也而千變萬化莫不由之由之推廣則凡冬至夏至一歲之陰陽也子東午西一日之陰陽也有節有中月令之陰陽也或明或晦時氣之陰陽也節前節後消長之陰陽也月光潮汛盈虛之陰陽也再以及人則老夫女妻陰若勝矣有顚之倒之之妙彼强此弱陽亦在也有操之縱之之權顧無往而非陰陽之用也知之而從陽避陰則乾道成男不知而背陽向陰則坤道成女矣明眼人其鑑而悟之筆有難於盡意也
地利地利一
地利關於子嗣非不重也有陰宅之宜子孫者常見螽斯之多有陽宅之宜子嗣者惟生氣天乙方爲最吉然吉地吉人每多不期而會所謂有德斯有人有人斯有土此其所致之由自非偶然故曰必先有心地而後有陰地信非誣也第其理深義邃有非一言可悉然宗枝攸係誠有不可不知者此外如寢室交會之所亦最當知宜忌凡神前廟社之側井灶冢柩之傍及日月火光照臨沈陰危險之地但覺神魂不安之處皆不可犯倘有不謹則夭枉殘疾飛災橫禍及不忠不孝之流從而出矣驗如影響可不愼哉
基址地利二
欲綿瓜瓞當求基址蓋種植者必先擇地砂礫之場安望稻黍求子者必先求母薄福之婦安望熊羆倘欲爲子嗣之謀而不先謀基址計非得也然而基址之說隱微叵測察亦誠難姑擧其顯而易者十餘條以見其槪云耳大都婦人之質貴靜而賤動貴重而賤輕貴厚而賤薄貴蒼而賤嫩故凡脣短嘴小者不堪此子處之部位也耳小輪薄者不堪此腎氣之外候也聲細而不振者不堪此丹田之氣本也形體薄弱者不堪此藏蓄之宮城也飮食纖細者不堪此倉稟血海之源也髮焦齒豁者不堪肝虧血而腎虧精也睛露臀削者不堪藏不藏而後無後也顔色嬌艶者不堪與其華者去其實也肉肥勝骨者不堪子宮隘而腎氣詘也嬝娜柔脆筋不束骨者不堪肝腎虧而根幹不堅也山根脣口多靑氣者不堪陽不勝陰必多肝脾之滯逆也脈見緊數弦濇者不堪必眞陰虧弱經候不調而生氣杳然者也此外如虎頭熊項橫面竪眉及聲如豺狼之質必多刑剋不吉遠之爲宜又若剛狠陰惡奸險剋薄之氣尤爲種類源流子孫命脈所係烏可近之雖曰堯亦有丹朱舜亦有瞽瞍然二氣相合未必非一優一劣之所致倘使陰陽有序種址俱宜而稼穡有不登者未之有也惟一有偏勝則偏象見矣是種之不可不擇者有如此不然則麟趾之詩果亦何爲而作者耶余因人艱嗣之苦復見人有不如無之苦故願天常生好人所以幷慮及之
十機人事一
陰陽之道合則聚不合則離合則成不合則敗天道人事莫不由之而尤於斯道爲最合與不合機有十焉使能得之權在我矣
一曰闔闢乃婦人之動機也氣靜則闔氣動則闢動緣氣至如長鯨之飮川如巨觥之無滴斯時也吸以自然莫知其入故未有闢而不受者未有受而不孕者但此機在瞬息之間若未闢而投失之太早闢已而投失之太遲當此之際自別有影響情狀可以默會不可以言得也惟有心人能覺之帶雨施雲鮮不穀矣
二曰遲速乃男女之合機也遲宜得遲速宜見速但陰陽情質稟有不齊固者遲不固者速遲者嫌速則猶飢待食及嚥不能速者畏遲則猶醉添杯欲吐不得遲速不侔不相投矣以遲遇疾宜出奇由逕勿逞先聲以疾遇遲宜靜以自持挑而後戰能反其機適逢其會矣
三曰强弱乃男女之畏機也陽强陰弱則畏如蜂蠆避如戈矛陽弱陰强則聞風而靡望塵而北强弱相凌而道同意合者鮮矣然撫弱有道必居仁由義務得其心克强固難非聚精會神安奪其魄此所以强有不足畏弱有不足虞者亦在乎爲之者之何如耳
四曰遠近乃男女之會機也或以長材排闥唐突非堪或以偸覰跽門敢窺堂室欲拒者不能欲呑者不得睽隔如斯其能姤乎然斂迹在形致遠在氣斂迹在一時養氣非頃刻使不有敎養之夙謀恐終無剛勁之銳氣又安能直透重圍而使鳩居鵲巢也
五曰盈虛乃男女之生機也胃有盈虛飽則盈而飢則虛也腎有盈虛蓄則盈而泄則虛也盛衰由之成敗亦由之不知所用則得其幸而失其常耳
六曰勞逸乃男女之氣機也勞者氣散而怯逸者氣聚而堅旣可爲破敵之兵機亦可爲種植之農具動得其宜勝者多矣
七曰懷抱乃男女之情機也情投則合情悖則離喜樂從陽故多陽者多喜鬱怒從陰故多陰者多怒多陽者多生氣多陰者多殺氣生殺之氣卽孕育賢愚之機也莫知所從又胡爲而然乎
八曰暗産乃男子之失機也勿謂我强何虞子嗣勿謂年壯縱亦何妨不知過者失佳期强者無酸味而且隨得隨失猶所莫知自一而再自再而三則亦如斯而已矣前有小産論所當幷察之
九曰童稚乃女子之時耭也方苞方萼生氣未舒甫童甫笄天癸未裕曾見有未實之粒可爲種否未足之蠶可爲繭否强費心力而年衰者能待乎其亦不知機也矣
十曰二火乃男女之陽機也夫君火在心心其君主也相火在腎腎其根本也然二火相因無聲不應故心宜靜不靜則火由欲動而自心挑腎先心後腎者以陽爍陰出乎勉强勉强則氣從乎降而丹田失守已失元陽之本色腎宜足腎足則陽從地起而由腎及心先腎後心者以水濟火本乎自然自然則氣主乎升而百脈齊到斯誠化育之眞機然伶薄之夫每從勉强故多犯虛勞詎云子嗣朴厚之子常由自然故品物咸亨奚慮後人知機君子其務陽道之眞機乎
畜妾人事二
無故置妾大非美事凡諸反目敗亂多有由之可已則已是亦齊家之一要務也其若年邁妻衰無後爲大則勢有不得不置者然置之易而畜之難使畜不有法則有畜之名無畜之實亦仍與不畜等耳而畜之之法有情況焉有寢室焉以情況言之則主母見妾大都非出樂從所以或多嗔怒或多罵詈或因事責其起居或假借加以聲色是皆常情之所必至者而不知産育由於血氣血氣由於情懷情懷不暢則衝任不充衝任不充則胎孕不受雖云置妾果何益與凡畜妾之不可過嚴者以此再以寢室言之則宜靜宜遠宜少近耳目者爲妙蓋私構之頃銳宜男子受宜女人其銳其受皆由乎氣當此時也專則氣聚而直前怯則氣餒而不攝此受與不受之機也然勇怯之由其權在心蓋心之所至氣必至焉心有疑懼心不至矣心有不至氣亦不至矣倘臨期驚有所聞則氣在耳而不及器矣疑有所見則氣在目而不及器矣或忿或畏則氣結在心而不至器矣氣有不至則如石投水而水則無知也且如兩陣交鋒最嫌奸細之偵伺一心無二何堪讒間以相離閨思兵機本無二致凡妾室之不可不靜而遠者以此雖然此不過爲錦囊無奈者設倘有高明賢淑因吾言而三省惟宗桃之是慮不惟不妬而且相憐則愈近愈慰而遠之之說豈近人情又若有恭謹良人小心奉治則求容已幸又安敢有遠而敬之之念其然其然吾未如之何也已
藥食藥食一
種子之方本無定軌因人而藥各有所宜故凡寒者宜溫熱者宜凉滑者宜澁虛者宜補去其所偏則陰陽和而生化著矣今人不知此理而但知傳方豈宜於彼者亦宜於此耶且或見一人偶中而不論宜否而遍傳其神競相製服又豈知張三之帽非李四所可戴也今錄十方於後擇宜用之庶獲濟矣
一婦人血氣俱虛經脈不調不受孕者惟毓麟珠隨宜加減用之爲最妙其次則八珍益母丸亦佳若臟寒氣滯之甚者用續嗣降生丹亦妙
一男子臟氣平和而惟精血不足者宜還少丹全鹿丸無比山藥丸若右腎陽氣不足者宜右歸丸或毓麟珠俱妙若陽痿精衰虛寒年邁艱嗣者必宜贊育丹若陽盛陰虛左腎精氣不足者宜左歸丸或延年益嗣丹若火盛水虧多內熱者宜大補陰丸此外如河車種玉丸烏鷄丸黑錫丹之類皆可酌用
用藥法藥食二
凡男女胎孕所由總在血氣若血氣和平壯盛者無不孕育亦育無不長其有不能孕者無非氣血薄弱育而不長者無非根本不固卽如諸病相加無非傷損血氣如果邪逆未除但當以煎劑略爲撥正撥正之後則必以調服氣血爲主斯爲萬全之策所以凡用種子丸散切不可雜以散風消導及敗血苦寒峻利等藥蓋凡宜久服而加以此類則久而增氣未有不反傷氣血而難於孕者也再若香附一物自王好古曰乃婦人之仙藥多服亦能走氣而後世不言走氣但相傳曰香附爲婦人之要藥由是但治婦人則不論虛實無弗用之不知香附氣香味辛性燥惟開鬱散氣行血導滯乃其所長若氣虛用之大能泄氣血虛用之大能耗血如古方之女金丹又四製香附丸之類惟氣實血滯者用之爲宜凡今婦人十有九虛顧可以要藥二字而一槪用之乎用之不當則漸耗漸弱而胎元之氣必反將杳然矣
飮食藥食三
凡飮食之類則人之臟氣各有所宜似不必過爲拘執惟酒多者爲不宜蓋胎種先天之氣極宜淸楚極宜充實而酒性淫熱非惟亂性亦且亂精精爲酒亂則濕熱其半眞精其半耳精不充實則胎元不固精多濕熱則他日痘疹驚風脾敗之類率已受造於此矣故凡欲擇期布種者必宜先有所愼與其多飮不如少飮與其少飮猶不如不飮此亦胎元之一大機也欲爲子嗣之計者其毋以此爲後着
男病疾病一
疾病之關於胎孕者男子則在精女人則在血無非不足而然凡男子之不足則有精滑精淸精冷者及臨事不堅或流而不射者或夢遺頻數或便濁淋澁者或好色以致陰虛陰虛則腰腎痛憊或好男風以致陽極陽極則亢而亡陰或過於强固强固則勝敗不洽或素患陰疝陰疝則肝腎乖離此外則或以陽衰陽衰則多寒或以陰虛陰虛則多熱若此者是皆男子之病不得盡諉之婦人也倘知其由而宜治則治之宜反則反之必先其在我而後及婦人則事無不濟矣
女病疾病二
婦人所重在血血能構精胎孕乃成欲察其病惟於經候見之欲治其病惟於陰分調之蓋經卽血也血卽陰也陰以應月故月月如期此其常也及其爲病則有或先或後者有一月兩至者有兩月一至者有枯絶不通者有頻來不止者有先痛而後行者有先行而後痛者有淡色黑色紫色者有瘀而爲條爲片者有精血不充而化作白帶白濁者有子宮虛冷而陽氣不能生化者有血中伏熱而陰氣不能凝成者有血癥氣痞子臟不收月水不通者凡此皆眞陰之病也眞陰旣病則陰血不足者不能育胎陰氣不足者不能攝胎凡此攝育之權總在命門正以命門爲衝任之血海而胎以血爲主血不自生而又以氣爲主是皆眞陰之謂也所以凡補命門則或氣或血皆可謂之補陰而補陰之法卽培根固本之道也凡自壯至老乃人人之所不可缺者而矧以先天後天之肇基又將舍是而何求乎是以調經種子之法亦惟以塡補命門顧惜陽氣爲之主然精血之都在命門而精血之源又在二陽心脾之間蓋心主血養心則血生脾胃主飮食健脾胃則氣布二者胥和則氣暢血行此情志飮食又當先經脈而爲之計者亦無非補陰之源也使不知本末先後而妄爲之治則又烏足以言調經種子之法以上宜麟策終
盈虛吟六八
誰識雌雄在坎離玄關消息有眞機坎虛離實云非是坎實離虛亦是非天以至剛方得體地緣無日乃成泥三生同有金丹在試問仙翁知不知
辨古六九
種子之法古人言之不少而余謂其若未盡善者蓋亦有疑而云然謹幷列而辨之亦以備達者之裁正
一廣嗣訣云三十時辰兩日半二十八九君須算落紅滿地是佳期金水過時徒霍亂霍亂之時枉費功樹頭樹底覓殘紅但解開花能結子何愁丹桂不成叢按此言婦人經期方止其時子宮正開便是布種之時過此佳期則子宮閉而不受胎矣然有十日半月及二十日之後受胎者又何爲其然也又一哲婦曰若依此說則凡有不端者但於後半月爲之自可無他慮矣善哉言也此言果可信否
一道藏經曰婦人月信止後一日三日五日合者乾道成男二日四日六日合者坤道成女按此以單數屬陽故成男偶數屬陰故成女果若然則誰不知之得子何難也總未必然
一褚氏遺書云男女之合二情交暢若陰血先至陽精後衝血開裹精精入爲骨而男形成矣陽精先至陰血後參精開裹血血入爲本而女形成矣按此一說余初見之甚若有味有理及久察之則大有不然蓋相合之頃豈堪動血惟旣結之後則精以肇基血以滋育而胎漸成也卽或以血字改爲精字曰陰精先至似無不可然常見初笄女子有一合而卽孕者彼於此時畏避無暇何云精泄但其情動則氣至氣至則陰闢陰闢則吸受吸受則無不成孕此自然之正理也若褚氏之說似穿鑿矣
一東垣曰經水斷後一二日血海始淨精勝其血感者成男四五日後血脈已旺精不勝血感者成女按此說亦非確論今見多生女者每加功於月經初淨而必不免於女者豈亦其血勝而然乎
一丹溪曰陰陽交構胎孕乃凝所藏之處名曰子宮一系在下上有兩岐中分爲二形如合鉢一達於左一達於右精勝其血則陽爲之主受氣於左子宮而男形成精不勝血則陰爲之主受氣於右子宮而女形成按此乃與聖濟經左動成男右動成女之說同第以子粒驗之無不皆有兩瓣故在男子亦有二丸而子宮之義諒亦如此信非謬也惟左受成男右受成女之說則成非事後莫測其然卽復有左射右射之法第恐陰中闔闢自有其機卽欲左未必左欲右未必右而陰陽相勝之理則在天時人事之間似仍別有一道雖知此說終無益也
述古七十
楮氏遺書曰建平孝王妃姬皆麗無子擇民家未笄女子入御又無子問曰'求男有道乎'澄對曰'合男女必當其年男雖十六而精通必三十而娶女雖十四而天癸至必二十而嫁皆欲陰陽完實然後交而孕孕而育育而子堅壯强壽今未笄之女天癸始至已近男色陰氣早洩未完而傷未實而動是以交而不孕孕而不育而子脆不壽此王之所以無子也然婦人有所産皆女者有所産皆男者大王誠能訪求多男婦人至宮府有男之道也'王曰'善'未再期生六男夫老陽遇少陰老陰遇少陽亦有子之道也"
子嗣類論列總方七一
毓麟珠新方因陣
左歸丸新方補陣
右歸丸新方補陣
贊育丹新方因陣-
還少丹補陣
全鹿丸補陣
無比山藥丸補陣
延年益嗣丹婦人
大補陰丸寒陣
八珍益母丸婦人
續嗣降生丹婦人
女金丹婦人
四製香附丸婦人
河車種玉丸婦人
烏鷄丸四方婦人
黑錫丹熱陣
癥瘕類
論證七二
癥瘕之病卽積聚之別名內經止有積聚疝瘕幷無癥字之名此後世之所增設者蓋癥者徵也瘕者假也徵者成形而堅硬不移者是也假者無形而可聚可散者是也成形者或由血結謂之血癥或由食結謂之食癥無形者惟在氣分氣滯則聚而見形氣行則散而無迹此癥瘕之辨也然又有痛者有不痛者痛者聯於氣血所以有知氣血行則愈故痛者易治不痛者不通氣血別結窠囊藥食難及故不痛者難治此又治之有辨也其他如肺之積曰息奔心之積曰伏梁脾之積曰痞氣肝之積曰肥氣腎之積曰奔豚以至後世有曰痃癖曰痞塊之屬亦不過以形見之處有不同故名亦因之而異耳總之非在氣分則在血分知斯二者則癥瘕二字已盡之矣但血癥氣瘕各有虛實而宜攻宜補當審之眞而用之確也諸經義別詳積聚門所當參閱
骨空論曰任脈爲病男子內結七疝女子帶下瘕聚張子和曰遺溺閉癃陰痿脬痺精滑白淫皆男子之疝也若血涸月事不行行後小腹有塊或時動移前陰突出後陰痔核皆女子之疝也但女子不謂之疝而謂之瘕
血癥七三
瘀血留滯作癥惟婦人有之其症則或由經期或由産後凡內傷生冷或外受風寒或恚怒傷肝氣逆而血留或憂思傷脾氣虛而血滯或積勞積弱氣弱而不行總由血動之時餘血未淨而一有所逆則留滯日積而漸以成癥矣然血必由氣氣行則血行故凡欲治血則或攻或補皆當以調氣爲先羅謙甫曰養正邪自除必先調養使營衛充實若不消散方可議下但除之不以漸則必有顚覆之害若不守禁忌縱嗜慾其有不喪身者鮮矣
一血瘀作痛或成形不散在臍腹之下若暫見停蓄而根盤未固者只宜五物煎或決津煎加減主之則血無不去痛無不止足稱神劑
一婦人形氣病氣俱實或腹脹或痛甚而新有所逆但欲行滯止痛者宜通瘀煎失笑散玄胡當歸散加減四物湯之類疎之導之氣通滯去痛必自愈若稍久且堅而欲消之磨之宜三稜丸萬病丸之類主之
一形氣强壯而瘀血不行或大便結閉或腹脹痛甚有非下不可者宜良方桃仁承氣湯下之最捷或用奪命丹桃仁煎穿山甲散赤金豆之類皆可然下須詳愼非有大實不得已之證不宜妄用
一養正之法當察陰陽上下病之久新及邪正强弱之勢其有停瘀雖甚而元氣困弱者不可攻病久而弱積難搖動者不可攻凡此之類皆當專固根本以俟其漸磨漸愈乃爲良策如鬱結傷脾者宜用歸脾湯逍遙飮壽脾煎脾胃虛寒者宜溫胃飮養中煎六君子湯肝腎虛寒者宜大營煎煖肝煎理陰煎或良方交加散亦可脾腎虛寒大便泄瀉或不實者宜胃關煎理陰煎病久脾腎氣滯而小腹痛脹者宜八味地黃丸肝火不淸血熱而滯者宜加味逍遙散以上諸症凡虛中帶滯者不妨於前藥中各加行氣導滯之品此在用者之圓活也
一婦人久癥宿痞脾腎必虧邪正相搏牢固不動氣聯子臟則不孕氣聯衝任則月水不通內治之法宜如前外以阿魏膏貼之仍用熨痞方或用琥珀膏亦可然必須切愼七情及六淫飮食起居而不時隨症調理庶乎可愈
食癥七四
凡飮食留聚而爲癥痞者或以生冷或以風寒或以忿怒氣逆或以勞倦飢餒而飮食疊進不用消化則積而成癥矣然胃氣强者必不致留聚飮食而飮食之不能化者必由脾腎氣弱而然所以治此者宜酌虛實而爲攻補庶乎得效也諸治法詳積聚門宜參而用之
立齋曰前症若形氣虛弱須先調補脾胃爲主而佐以消導若形氣充實當先疎導爲主而佐以補脾胃若氣壅血滯而不行者宜用烏藥散散而行之若脾氣虛而血不行者宜用四君芎歸補而行之若脾氣鬱而血不行者宜用歸脾湯解而行之若肝腎血燥而不行者宜用加味逍遙散淸而行之大抵食積痞塊之症皆以邪氣盛則實眞氣奪則虛但當養正辟邪而積自除矣雖曰堅者削之客者除之若胃氣未虛或可少用若病久虛乏者不宜輕用
氣瘕七五
瘕者假也所謂假者謂其形雖若癥而原無根窠非若癥痞之堅頑有形者也蓋有形者或因血積或因食積積有定形所不可移易者也無形者病在氣分氣逆則甚氣散則緩聚散無根者也惟其無根故能大能小或左或右或近脇肋而如臂如指則謂之痃癖或下臍腹而爲脹爲急則謂之疝瘕難經曰病有積聚何以別之然積者陰氣也陰沈而伏聚者陽氣也陽浮而動故積者五臟之所生聚者六腑之所成也然則癥由於積積在陰分而有淵藪故攻之非易瘕由於聚聚在陽分而猶烏合故散之非難此癥瘕之辨有如此惟散之之法最有因通因塞之妙用而人多莫之知也
一凡病在氣分而無停蓄形積者皆不可下蓋凡用下者可除有形而不可以除無形若氣因形滯者去其積則氣亦順自無不可若全在無形氣分卽下亦不去而適足以敗正氣也宜切識之
一散氣之法止在行氣蓋氣行則散也但行氣之法大有權宜如氣實則壅滯宜破而行之氣閉則留蓄宜利而行之氣熱則乾涸宜寒而行之氣寒則凝結宜溫而行之此散氣治瘕之大法也然瘕聚之症使果氣强力健則流行不息又何瘕聚之有惟正氣不行而後邪氣得聚經曰邪之所湊其氣必虛故凡爲此病必氣虛者多虛不知補則正氣不行正氣不行則邪氣不散安望其有瘳乎但實者有據故顯而易見虛每似實故隱而難知此所以當辨其眞也
一破氣行氣之劑凡氣實氣壅之甚而爲脹爲痛者宜排氣飮木香順氣散木香調氣散四磨湯諸七氣湯之類主之若血中之氣滯而爲瘀爲痛者宜失笑散通瘀煎調經飮甚者良方奪命丹疝瘕氣聚者荔香散甚者天台烏藥散氣結膀胱小水不利者小分淸飮四苓散五苓散氣結大腸乾秘不行者搜風順氣丸麻仁丸水虧血虛而秘滯者濟川煎肝氣逆而爲聚者解肝煎兼火者化肝煎氣聚兼熱火鬱不行者抽薪飮大分淸飮寒滯不行氣結脹聚者抑扶煎和胃飮丁香茯苓湯三焦壅滯氣道不淸而中滿腫脹者廓淸飮痰飮水氣停蓄胸脇而爲呑酸嘔逆者苓朮二陳煎六安煎和胃飮括痰丸之類主之以上諸法惟氣實瘕娶者宜之凡元氣不足者皆不可用
一補氣以行氣之劑如聖愈湯蔘歸湯七福飮皆能調心氣之虛滯五味異功散蔘朮湯能理心脾之氣虛不行獨蔘湯蔘附湯能助肺以行五臟之治節若脾胃氣虛而滯者惟六君子湯歸脾湯爲宜脾胃虛寒而滯者必溫胃飮理中湯五君子煎最佳若虛在脾腎陰分氣有不行而或爲痰飮或爲脹滿或爲嘔吐腹痛等症非理陰煎不可若虛在血中之氣而爲滯爲痛微則四物湯甚則五物煎決津煎大營煎方可若肝腎寒滯小腹氣逆而痛者必煖肝煎以溫之若脾腎氣虛門戶不要而爲滯爲痛者必胃關煎以固之若元氣下陷滯而不升者宜補中益氣湯擧元煎以擧之若元氣大虛氣化不行而滯者必五福飮十全大補湯大補元煎或六味回陽飮以培補之以上皆補氣行氣之法也亦不過爲之筌蹄云耳而此中之用誠有未可以言悉者然常人之情猶爲氣之滯者惟破之散之爲宜而反云補之必不然也不知客之强者以主之弱邪之勝者惟正之虛凡今人之病虛者最多而用補者最少治與病違而欲以藥濟人蓋亦罕矣卽余以多虛少實諄諄爲言而人亦未信姑以人事喩之其或可曉然乎夫人之虛實亦猶人之貧富氣實者若富翁氣虛者若貧士今人於千百中而富者其幾舍富之外盡貧人矣其多其少卽此類也又有華其貌而罄其室者人多難測亦此類也但貧人之情可益不可損增一分猶然未足削一分其窘何堪使以潛消暗剝之術而加之貧寒窘乏之士陰移人祚而人不之覺亦甚堪憐矣此道以仁爲術其可不以此爲心乎嗟乎人生以氣爲主得氣則生失氣則死夫知者知人之命不知者知人之病若强不知以爲知而徒資便給以人命爲嘗試者則其槪可知矣
癥瘕類論列總方七六
四君子湯補陣
五君子煎新方熱陣
六君子湯補陣
四物湯補陣
五物煎新方因陣
五味異功散補陣
五福飮新方補陣
七福飮新方補陣
十全大補湯補陣
聖愈湯補陣
大補元煎新方補陣
補中益氣湯補陣
蔘朮湯補陣
蔘歸湯補陣
六味回陽飮新方熱陣
蔘附湯補陣
獨蔘湯補陣
六味地黃丸補陣
擧元煎新方補陣
大營煎新方補陣
八味地黃丸補陣
壽脾煎新方熱陣
逍遙飮新方因陣
加味逍遙散補陣
歸脾湯補陣
養中煎新方熱陣
苓朮二陳煎新方和陣
溫胃飮新方熱陣
胃關煎新方熱陣
丁香茯苓湯熱陣
理中湯熱陣
理陰煎新方熱陣
天台烏藥散和陣
煖肝煎新方熱陣
和胃飮新方和陣
木香調氣散和陣
解肝煎新方和陣
化肝煎新方寒陣
木香順氣散和陣
排氣飮新方和陣
抑扶煎新方熱陣
搜風順氣丸和陣
烏藥散和陣
六安煎新方和陣
桃仁承氣湯攻陣
四磨湯和陣
廓淸飮新方和陣
大分淸飮新方和陣
抽薪飮新方寒陣
濟川煎新方補陣
小分淸飮新方和陣
七氣湯和陣
調經飮新方因陣
良方交加散婦人
決津煎新方因陣
通瘀煎新方因陣
加減四物湯婦人
失笑散婦人
五苓散和陣
玄胡當歸散婦人
三稜丸攻陣
荔香散新方因陣
四苓散和陣
奪命丹婦人
括痰丸新方和陣
穿山甲散攻陣
桃仁煎攻陣
赤金豆新方攻陣
麻仁丸攻陣
萬病丸婦人
熨痞方攻陣
琥珀膏外科
阿魏膏外科
前陰類
陰挺七七
婦人陰中突出如菌如芝或挺出數寸謂之陰挺此或因胞絡傷損或因分娩過勞或因鬱熱下墜或因氣虛下脫大都此症當以升補元氣固澁眞陰爲主如陰虛滑脫者宜固陰煎秘元煎氣虛陷下者補中益氣湯十全大補湯因分娩過勞氣陷者壽脾煎歸脾湯鬱熱下墜者龍膽瀉肝湯加味逍遙散
水楊湯治婦人陰中生物癢痛牽引腰腹多由房事太過或因淫慾不遂或因非理所爲以致陰戶有傷名曰陰挺金毛狗脊五倍子枯礬魚腥草水楊根黃連各一兩右爲末分四劑用有嘴瓦罐煎湯外預以竹筒去節接罐嘴引熱氣薰入陰中或透挺上俟湯溫仍用洗沃之仍服治挺諸藥
陰腫七八
婦人陰腫大都卽陰挺之類然挺者多虛腫者多熱如氣陷而熱者升而淸之宜淸化飮加柴胡防風之屬氣閉而熱者利而淸之宜大分淸飮徙薪飮肝賢陰虛而熱者加味逍遙散氣虛氣陷而腫者補中益氣湯因産傷陰戶而腫者不必治腫但調氣血氣血和而腫自退或由損傷氣滯無關元氣而腫者但以百草湯薰洗之爲妙
一方治陰中腫痛用枳殼半斤切炒承熱以帛裹熨之以消其外仍用少許承熱裹納陰中冷卽易之不三次愈
一方用小麥朴硝白礬五倍子葱白煎湯浸洗
甘菊湯治陰戶腫用甘菊苗葉不拘多少搗爛以百沸湯淋汁薰浸洗之
陰瘡七九
婦人陰中生瘡多由濕熱下注或七情鬱火或縱情敷藥中於熱毒其外症則或有陰中挺出如蛇頭者謂之陰挺如菌者謂之陰菌或如鷄冠或生蟲濕癢或內潰腫爛疼痛常流毒水其內症則或爲體倦內熱經候不調或爲飮食不甘晡熱發熱或爲小腹痞脹腰脇不利或爲小水淋瀝赤白帶下凡治此之法若腫痛內外俱潰者宜芍藥蒺藜煎爲最佳或四物湯加梔子丹皮膽草荊芥或用加味逍遙散若濕癢者宜芍藥蒺藜煎或歸脾湯加柴梔丹皮淋澁者宜龍膽瀉肝湯加白朮丹皮淋澁而火盛痛脹者宜大分淸飮或抽薪飮腫而墜毒者補中益氣湯加山梔丹皮可洗者用百草煎可敷者宜螵蛸散完瘡散
蛇蛻散治婦人陰瘡先以荊芥蛇床子湯薰洗挹乾敷藥蛇蛻一條燒存性枯礬黃丹扁蓄藁本各一兩硫黃荊芥穗蛇床子各五錢右爲細末香油調搽濕則乾摻
陰癢八十
婦人陰癢者必有陰蟲微則癢甚則痛或爲膿水淋瀝多由濕熱所化名曰䘌內宜淸肝火以龍膽瀉肝湯及加味逍遙散主之外宜桃仁硏膏和雄黃末或同鷄肝納陰中以制其蟲然無如銀硃煙搽鷄肝以納之尤妙
椒茱湯治婦人陰癢不可忍惟以熱湯泡洗有不能住手者花椒吳茱萸蛇床子各一兩藜蘆半兩陳茶一撮炒鹽二兩以水五升煎湯承熱薰洗
杏仁膏治婦人陰癢不可忍杏仁燒存性麝香少許右爲末用舊帛裹之縛定火上炙熱納陰中
椿根皮湯治陰癢突出臭椿皮荊芥穗藿香等分右剉煎湯薰洗卽癢止而入
一方治疳蟲下蝕下部用蒲黃水銀硏勻傅入外以鶴虱草煎湯薰洗
炙肝散治婦人陰癢蟲蝕用牛肝或猪肝切三寸長大如錢炙熟納陰中引蟲出盡卽愈
一方治陰中蟲癢搗桃葉綿裹納陰中日易三四次
一方治陰癢用蛇床子一兩白礬五錢煎湯淋洗
陰冷八一
婦人陰冷有寒證有熱證寒由陽虛眞寒證也熱由濕熱假寒證也假寒者必有熱證如小便澁數黃赤大便燥結煩渴之類是也眞寒者小便淸利陽虛畏寒者是也眞寒者宜補其陽如理陰煎十補丸加減續嗣降生丹假寒者當淸其火宜龍膽瀉肝湯加味逍遙散肝腎虛寒者宜煖肝煎鎭陰煎大營煎脾胃虛寒者宜理中湯理陰煎壽脾煎之類主之
交接出血而痛八二
凡婦人交接卽出血者多由陰氣薄弱腎元不固或陰分有火而然若脾虛氣陷不能攝血者宜補中益氣湯或補陰益氣煎若脾腎虛弱陰氣不固者宜壽脾煎歸脾湯若肝腎陰虛不守者宜固陰煎若陰火動血者宜保陰煎
前陰類論列總方八三
固陰煎新方因陣
保陰煎新方寒陣
補中益氣湯補陣
理陰煎新方熱陣
理中湯熱陣
補陰益氣煎新方補陣
歸脾湯補陣
壽脾煎新方熱陣
加味逍遙散補陣
四物湯補陣
秘元煎新方因陣
續嗣降生丹新方因陣
淸化飮新方因陣
大營煎新方補陣
芍藥蒺藜煎新方因陣
鎭陰煎新方熱陣
煖肝煎新方熱陣
龍膽瀉肝湯寒陣
十補丸熱陣
徒薪飮新方寒陣
大分淸飮新方寒陣
百草煎新方因陣
螵蛸散新方因陣
銀硃煙新方因陣
抽薪飮新方寒陣
完瘡散新方因陣
景岳全書卷之四十謨集小兒則上
小兒則上
總論一
小兒之病古人謂之瘂科以其言語不能通病情不易測故曰寧治十男子莫治一婦人寧治十婦人莫治一小兒此甚言小兒之難也然以余較之則三者之中又爲小兒爲最易何以見之蓋小兒之病非外感風寒則內傷飮食以至驚風吐瀉及寒熱疳癎之類不過數種且其臟氣淸靈隨撥隨應但能確得其本而撮取之則一藥可愈非若男婦損傷積痼癡頑者之比余故謂其易也第人謂其難謂其難辨也余謂其易謂其易治也設或辨之不眞則誠然難矣然辨之之法亦不過辨其表裏寒熱虛實六者洞然又何難治之有故凡外感者必有表證而無裏證如發熱頭痛拘急無汗或因風搐搦之類是也內傷者止有裏證而無表證如吐瀉腹痛脹滿驚疳積聚之類是也熱者必有熱證如熱渴躁煩秘結癰瘍之類是也寒者必有寒證如淸冷吐瀉無熱無煩惡心喜熱者是也凡此四者卽表裏寒熱之證極易辨也然於四者之中尤惟虛實二字最爲緊要蓋有形色之虛實有聲音之虛實有脈息之虛實如體質强盛與柔弱者有異也形色紅赤與靑白者有異也聲音雄壯與短怯者有異也脈息滑實與虛細者有異也故必內察其脈候外觀其形氣中審其病情參此數者而精察之又何虛實之難辨哉必其果有實邪果有火證則不得不爲治標然治標之法宜精簡輕銳適當其可及病則已毫毋犯其正氣斯爲高手但見虛象便不可妄行攻擊任意消耗若見之不眞不可謂姑去其邪諒亦無害不知小兒以柔嫩之體氣血未堅臟腑甚脆略受傷殘萎謝極易一劑之謬尙不能堪而況其甚乎矧以方生之氣不思培植而但知剝削近則爲目下之害遠則遺終身之羸良可嘆也凡此者實求本之道誠幼科最要之肯綮雖言之若無奇異而何知者之茫然也故余於篇端首以爲言然非有察察之見者固不足以語此此其所以不易也
陰陽應象大論曰善診者察色按脈先別陰陽審淸濁而知部分視喘息聽聲音而知所苦觀權衡規矩而知病所主按此論雖通言診法之要然尤於小兒爲最切也
初誕法二
小兒初生飮食未開胃氣未動是誠淸虛之腑此時開口調燮極須得宜保嬰諸書皆云分娩之時口含血塊啼聲一出隨卽嚥下而毒伏於命門因致他日發爲驚風發熱痘疹等症此說固似有理然嬰兒通體無非血氣所結而此亦血氣之餘何以毒遽如是卽使嚥之亦必從便而出何以獨留爲害無足憑也惟是形體初成固當爲之淸除其法於未啼時用軟帛裹指挖去口中之血乃用後法幷拭去口中穢惡以淸臟腑此亦初誕之要法不可無也
開口法凡小兒初誕宜以甘草細切少許用沸湯泡汁以淡爲妙不宜太甜乃用軟帛蘸汁遍拭口中去其穢濁隨用胡桃肉去皮嚼極爛以稀絹或薄紗包如小棗內兒口中使吮其汁非獨和中且能養臟最佳法也若母氣素寒小兒淸弱者只以淡薑湯拭口最能去胃寒通神明幷可免吐瀉之患此法最妙人所未知也拭後仍用核桃法如前一法以牛黃半分同朱砂硏勻蜜調如前與吮爲佳極能辟痰邪去穢惡除熱安神然必母氣多熱小兒肥盛者可用淸弱者不宜用一古法拭口多有用黃連者不知黃連大寒大苦而小兒以胃氣爲主安得初生卽可以苦劣之氣相犯致損胃氣則他日變嘔變瀉由此而起矣大非所宜一古法多用朱砂開口者按陳文中曰小兒初生便服朱砂輕粉白蜜黃連本欲下胎毒不知此皆傷脾敗陽之藥輕粉下痰損心朱砂下涎損神兒實者服之軟弱弱者服之易傷反致變生諸病是固不可不察也
護養法三出保嬰撮要
巢氏曰小兒初生肌膚未實宜用舊絮護其背不可太暖更宜數見風日則血氣剛强肌肉緻密若藏於重幃密室或厚衣過曖則筋骨軟脆不任風寒多易致病衣服當隨寒熱加減但令背暖爲佳亦勿令出汗恐表虛風邪易傷乳哺亦不宜過飽陳氏所謂忍三分寒吃七分飽頻揉肚少洗澡要肚暖頭凉心胸凉皆至論也又須令乳母預愼六淫七情厚味炙煿則乳汁淸寧兒不致疾否則陰陽偏勝血氣沸騰乳汁敗壞必生諸病若屢用藥餌則臟腑陰損多變敗證可不愼歟大抵保嬰之法未病則調和乳母旣病則審治嬰兒亦必兼治其母爲善
小兒飮食有任意偏好者無不致病所謂爽口味多終作疾也極宜愼之嘗見王隱君曰余幼時酷嗜甘飴忽一日見飴中有蚯蚓伸頭而出自此不敢食飴至長始知長上爲之此可爲節戒之妙法
初生兒看病法四
初生兒以手捻其頭摸其頤頷不作聲者爲無病總有病以手指探其口雖發聲而從容咂指者其病輕若卽發聲不咂指而色或靑紅兼紫者此落地受寒之甚也其病重須急辨其形色虛實而治之若牙關緊閉不納乳或硬而不軟其病極重也此驚邪入足太陽經及足陽明經而然須急治之庶可平復
一初生兒肥胖色嫩日覺好着者此其根本不堅甚非佳兆且亦最易感邪凡邪入腑者近在第二三日見之其症吐乳夜啼發哭腹鳴皆胎驚之證然猶淺而易治若邪之入臟者遠在六七日見之此臍風噤風撮口風之候其病深而難醫若大聲口噤舌大痰壅者不治蓋五六日間病傅心肺脾三經也此風氣甚盛而無所洩故形見於喉口牙關聲音也其面額靑紫黑色者不治爪甲靑黑者不治臍靑黑者亦不治凡父母肥者不可生肥兒父母瘦者亦不可生肥兒生而肥胖必當以藥斂之使其肥肉堅實面轉微黃之色則吉不然則凶生兒怯弱必須以藥扶助之若七日之內肌肉頓肥則必病矣過此以往漸肥者不足慮也治肥之法宜淸痰濕解胎毒預防其風氣亦不可過用峻厲以傷脾氣又當看小兒元氣厚薄厚者十無一失薄者十無一生然其中有死者有不死者則以病之所生有眞僞也凡怯弱者宜專培脾腎爲主
看小兒壽夭法五
看小兒法以聽聲爲先察色爲次凡聲音淸亮者生有回音者生澁者病散而無出聲者不壽忽然大聲而無病者須細看其身恐有瘡毒卽須治之臍帶中無血者生臍帶銀白色者生短帶紫脹者於斷帶之後捻去紫血可保無虞額皮寬者壽卵縫通達黑色者壽初生下如水泡之狀者險面轉微黃之色者吉生下粉白花色者必主臍風而死生下皮寬肉瘦五六日頓肥者亦必有臍風之患生下皮肉不光者死泣不出聲者死泣而無淚者死舌如猪肝者死口角上有紫色如蝦鬚者死髮粗長者生細軟不放者死陰物不起者死陰囊不收者死白者死赤者死無糞門者死臀肉不生者死股肉不生者不壽面無彩色者夭臍帶短大紫色者夭生下渾身銀白色者夭生下有齒者大凶致傷父母不然必傷自身生下未裹卽撒尿者殺父母蕩家財在世一生勞苦
脈法六
凡小兒形體旣具經脈已全所以初脫胞胎便有脈息可辨故通評虛實論曰乳子病熱脈懸小者手足溫則生寒則死乳子病風熱喘鳴肩息者脈實大也緩則生急則死此軒岐之診小兒未嘗不重在脈亦未嘗不兼症爲言也自水鏡訣及全幼心鑑等書乃有三歲以上當察虎口寅卯辰風氣命三關之說其中之可取者惟曰脈從寅關起不至卯關者易治若連卯關者難治若寅侵卯卯侵過辰者十不救一只此數語乃於危急之際亦可用辨吉凶至若紫爲風紅爲傷寒靑爲驚白爲疳及靑是四足驚赤是水驚黑是人驚黃是雷驚之類豈此一線之色果能辨悉如此最屬無稽烏足憑也卽今幼料所尙無不以此爲科套全不知脈而信口胡猜試問其心果亦有的確之見否茫然無據而欲以人子爲嘗試良可嘆也故凡診小兒旣其言語不通尤當以脈爲主而參以形色聲音則萬無一失矣然小兒之脈非比大人之多端但察其强弱緩急四者之脈是卽小兒之肯綮蓋强弱可以見虛實緩急可以見邪正四者旣明則無論諸症但隨其病以合其脈而參此四者之因則左右逢源所遇皆道矣再加以聲色之辨更自的確無疑又何遁情之有此最活最妙之心法也若單以一脈鑿言一病則一病亦能兼諸脈其中眞假疑似未免膠柱實有難於確據者然法不可廢最所當察故擇其得理者幷附於下亦可以見其槪
錢仲陽曰小兒之脈氣不和則弦急傷食則沈緩虛驚則促急風則浮冷則沈細脈亂者不治
薛氏曰凡看脈先定浮沈遲數陰陽冷熱沈遲爲陰浮數爲陽浮主風沈遲主虛冷實主有熱緊主癲癎洪主熱盛沈緩主虛瀉微遲有積有蟲遲濇主胃脘不和沈主乳食難化沈細主乳食停滯緊弦主腹中熱痛牢實主大便秘沈而數者骨中有熱弦長是肝膈有風緊數乃驚風爲患四肢擊顫浮洪乃胃口有熱沈緊主腹痛有寒虛濡者有氣又主慢驚芤主大便利血
聲音七
聲由氣發氣實則聲壯氣虛則聲怯故欲察氣之虛實者莫先乎聲音如內經諸篇有曰言而微終日乃復言者此奪氣也有曰氣海有餘者氣滿胸中悗息面赤氣海不足則氣少不足以言有曰心氣虛則悲實則笑不休有曰手少陰虛則不能言有曰內奪而厥則爲瘖俳此腎虛也華元化曰陽候多語陰證無聲多語者易治無聲者難榮凡此皆聲音虛實之辨故彼聖人者聞聲知情無所不達此聲音之學所以不可忽也
顔色八
脈要精微論曰夫精明五色者氣之華也赤欲如白裹朱不欲如赭白欲如鵝羽不欲如鹽靑欲如蒼璧之澤不欲如藍黃欲如羅裹雄黃不欲如黃土黑欲如重漆色不欲如地蒼五色精微象見矣其壽不久也
玉版論要篇曰色夭面脫不治百日盡已色見上下左右各在其要上爲逆下爲從女子右爲逆左爲從男子左爲逆右爲從
五色篇曰官五色奈何曰靑黑爲痛黃赤爲熱白爲寒是謂五官又曰以色言病之間甚奈何曰其色麤以明沈夭者爲甚其色上行者病益甚其色下行如雲徹散者病方已
經脈篇曰凡診絡脈脈色靑則寒且痛赤則有熱胃中寒手魚之絡多靑矣胃中有熱魚際絡赤其暴黑者留久痺也其有赤有黑有靑者寒熱氣也其靑短者少氣也
凡察色之法大都靑白者少熱氣病主陰邪黃赤者多熱氣病主陽盛靑主風氣主肝邪主脾胃虛寒主心腹疼痛主暴驚傷心膽之氣主驚風當察兼色以分急慢白主氣虛甚則氣脫主無火主脾肺不足白兼靑者主慢驚主大小腸泄瀉赤主火主痰熱主傷寒熱證主煩渴主急驚躁擾主閉結主陽邪喘促主癰瘍痘疹黑屬水主陰寒主厥逆主痛極沈黑主危篤黃主積聚主痞塊主脾病主脹滿主脾疳黃兼白者主脾寒脾弱主氣虛神怯黃兼靑者主脾虛泄瀉主慢脾風黃兼赤者主疳熱兩顴鮮紅或作或止者謂之面戴陽乃眞陰虛弱此非陽證也不得以熱赤同論
錢氏曰左頰爲肝右頰爲肺額上爲心鼻上爲脾下頦爲腎隨證施治之
藥餌之誤九
小兒氣血未充而一生盛衰之基全在幼時此飮食之宜調而藥餌尤當愼也今擧世幼科旣不知此大本又無的確明見而惟苟完目前故凡遇一病則無論虛實寒熱但用海底兜法而悉以散風消食淸痰降火行滯利水之劑總不出二十餘味一套混用謬稱穩當何其誕也夫有是病而用是藥則病受之矣無是病而用是藥則元氣受之矣小兒元氣幾何能無陰受其損而變生不測耶此當今幼料之大病而醫之不可輕任者正以此也又見有愛子者因其淸黃瘦弱每以爲慮而詢之庸流則不云痰火必云食積動以肥兒丸保和丸之類使之常服不知肥兒丸以苦寒之品最敗元陽保和丸以消耗之物極損胃氣謂其肥兒也而適足以瘦兒謂其保和也而適足以違和耳卽如抱龍丸之類亦不宜輕易屢用余嘗見一富翁之子每多痰氣或時驚叫凡遇疾作輒用此丸一投卽愈彼時以爲神丹如此者不啻十餘次及其長也則一無所知凝然一癡物而已豈非暗損元神所致耶凡此剋伐之劑所以最當愼用故必有眞正火證疳熱乃宜肥兒丸及寒凉等劑眞正食積脹滿乃宜保和丸及消導等劑眞正痰火喘急乃宜抱龍丸及化痰等劑卽用此者亦不過中病卽止非可過也若無此實邪可據而諸見出入之病則多由虧損元氣悉當加意培補方是保赤之主倘不知此而徒以肥兒保和等名乃欲藉爲保障不知小兒之元氣無多病已傷之而醫復伐之其有不萎敗者鮮矣此外如大黃芒硝黑丑芫花大戟三稜蓬朮之類若非必不得已皆不可輕易投也
小兒診治大法十
凡小兒之病本不易察但其爲病之源多有所因故凡臨症者必須察父母先天之氣而母氣爲尤切如母多火者子必有火病母多寒者子必有寒病母之脾腎不足者子亦如之凡骨軟行遲齒遲語遲顖門開大疳熱脾泄之類多有由於母氣者雖父母之氣俱有所稟但母氣之應在近父氣之應在遠或以一强一弱而偏得一人之氣者是皆不可不察至若稍長而縱口縱欲或調攝失宜而自爲病者此又當察其所由辨而治之如果先天不足而培以後天亦可致壽雖曰先天俱盛而或父母多慾或撫養失宜則病變百端雖强亦夭此中幾圓理微貴在知常知變也
撮口臍風十一
初生小兒撮口臍風者因胎中受熱或初生不愼爲風寒所侵遂致聚脣撮口眼閉口噤啼聲如鴉或聲不能出或舌上如粟或口吐白沫或喉痰潮響或氣息喘急甚者舌强面靑腹脹靑筋弔腸牽痛百日內病甚者多不治臍風者以斷臍之後爲水濕風邪所侵因致腹脹臍腫四肢柔直啼不吮乳甚則發搐若臍邊靑黑手拳口噤者是爲內搐不可治凡治此之法痰盛者當先治痰火盛者當先淸火若無火無痰者專當溫補脾胃凡斷臍不盈尺多患此者齒齦有泡如粟以綿裹指蘸溫水擦破口卽開不用藥七日內患此者百無一生臍風果因浴拭外傷皮膚者用綿灰或枯礬末摻之卽愈若因剪臍短少或因束縛不緊或因牽動風入臍中或因鐵器斷臍冷氣傳於脾絡以致前症者口內有小泡急掐破去其毒水以艾灸臍中亦有得生者治法多端無如灸法若因乳母肝脾鬱怒或飮食生冷辛熱致兒爲患者當治其母
錢氏云撮口因浴後拭臍風邪所入而作用益黃散補之
陳無擇云視其牙齦有泡擦破之口旣開用眞白殭蠶略烘爲末蜜調塗口內
保嬰集云小兒百日臍風馬牙當作胎毒瀉足陽明之火用鍼挑破以桑樹白汁塗之
田氏治噤風用天南星爲末加片腦少許以指蘸薑汁擦牙齦立開或用牛黃以竹瀝調服一字隨以猪乳滴於口中
驚風十二
驚風之要領有二一曰實證一曰虛證而盡之矣蓋急驚者陽證也實證也乃肝邪有餘而風生熱熱生痰痰熱客於心膈間則風火相搏故其形症急暴而痰火壯熱者是爲急驚此當先治其標後治其本慢驚者陰證也虛證也此脾肺俱虛肝邪無制因而侮脾生風無陽之證也故其形氣病氣俱不足者是爲慢驚此當專顧脾腎以救元氣雖二者俱名驚風而虛實之有不同所以急慢之名亦異凡治此者不可不顧其名以思其義
論驚風證治十三
小兒驚風肝病也亦脾腎心肺病也蓋小兒之眞陰未足柔不濟剛故肝邪易動肝邪動則木能生火火能生風風熱相搏則血虛血虛則筋急筋急則爲掉眩反張搐搦强直之類皆肝木之本病也至其相移木邪侮土則脾病而爲痰爲吐瀉木盛金衰則肺病而爲喘促爲短氣木火上炎則心病而爲驚叫爲煩熱木火傷陰則腎病而爲水涸爲血燥爲乾渴爲汗不出爲搐爲痓此五臟驚風之大槪也治此之法有要存焉蓋一曰風二曰火三曰痰四曰陽虛五曰陰虛但能察此緩急則盡之矣所謂風者以其强直掉眩皆屬肝木風木同氣故云驚風而實非外感之證今人不明此義但爲治風必須用散不知外來之風可散而血燥之風不可散也故凡如防風荊芥羌活獨活細辛乾葛柴胡紫蘇薄荷之類使果有外邪發熱無汗等症乃可暫用如無外邪則最所當忌此用散之不可不愼也所謂痰火者痰凝則氣閉火盛則陰虧此實邪之病本也若痰因火動則治火爲先火以痰留則去痰爲主火之甚者宜龍膽草山梔子黃連黃檗石膏大黃之屬火之微者宜黃芩知母玄參石斛地骨皮木通天麻之屬痰之甚者宜牛黃膽星天竺黃南星半夏白芥子之屬痰之微者宜陳皮前胡海石貝母天花粉之屬此外如朱砂之色赤體重故能入心鎭驚內孕水銀故善透經絡墜痰降火雄黃之氣味雄悍故能破結開滯直達橫行氷片麝香乃開竅之要藥琥珀靑黛亦淸利之佐助而已又如殭蠶全蝎蟬蛻之屬皆云治風在殭蠶味鹹而辛大能開痰涎破結氣用佐痰藥善去肝脾之邪邪去則肝平是卽治風之謂也全蝎生於東北色靑屬木故善走厥陰加以鹽味鹹而降痰是亦同氣之屬故云治風較之殭蠶此其次矣蟬蛻性味俱薄不過取其淸虛輕蛻之義非有實濟不足恃也凡驚風之實邪惟痰火爲最而風則次之治實之法止於是矣然邪實者易制主敗者必危蓋陽虛則陰邪不散而元氣不復陰虛則營氣不行而精血何來所以驚風之重重在虛證不虛不重不竭不危此元精元氣相爲幷立有不容偏置者也故治虛之法當辨陰陽陽虛者宜燥宜剛陰虛者宜溫宜潤然善用陽者氣中自有水善用陰者水中自有氣造化相須之妙旣有不可混又有不可離者如此設有謂此非小兒之藥此非驚風之藥者豈驚風之病不屬陰陽而小兒之體不由血氣乎若夫人者開口便可見心又烏足與論乾坤合一之道諸補之法具詳如下
一驚風反張强直轉筋等病在經筋篇曰足少陰之筋病足下轉筋及所過而結者皆痛病在此者主癎瘈及痙在外者不能俯在內者不能仰故陽病者腰反折不能俯陰病者不能仰又曰經筋之病寒則反折筋急熱則筋弛縱不收陰痿不用陽急則反折陰急則俯不伸
急驚風十四
急驚之候壯熱痰壅竄視反張搐搦顫動牙關緊急口中氣熱頰赤脣紅飮冷便結脈浮洪數此肝邪風熱陽盛陰虛證也治此之法當察緩急凡邪盛者不得不先治其標若痰甚喘急者宜抱龍丸琥珀散淸膈煎梅花飮之類主之火盛而煩熱者宜凉驚丸抑靑丸或黃連安神丸牛黃散及山梔黃連龍膽草之屬火盛燥熱而大便秘結者宜瀉靑丸或以爲湯煎服之或利驚丸亦可若外感風寒身熱爲驚者當解其表宜抑肝散倍加柴胡或蔘蘇飮五積散星蘇散之類擇而用之若表邪未解而內亦熱者宜錢氏黃龍湯若驚氣漸退而以未淸者宜安神鎭驚丸凡以上者皆急則治標之法但得痰火稍退卽當調補血氣如後附薛氏之法或參用慢驚諸治以防虛敗此幼科最要之法前哲有云小兒易爲虛實攻伐之藥中病卽止不可過劑誠至言也大抵此症多屬肝膽脾腎陰虛血燥風火相搏而然若不顧眞陰過用祛風化痰之藥則脾益虛血益燥邪氣綿延必成慢驚矣此中陰虛之義皆人所不知當閱小兒補腎論始見其詳論載第二卷二五
東垣曰急驚者風木旺也風木屬肝肝邪盛必傳剋於脾欲治其肝當先實脾後瀉風木
樓全善曰急驚屬木火土實木實則搐而有力及目上視動箚頻睫土實則身熱面赤而不吐瀉偃睡合睛治法宜凉宜瀉而用凉驚利驚等丸亦有因驚而發者以致牙關緊急壯熱等症此內有實熱外挾風邪當截風定搐若痰熱尙盛宜微下之痰熱旣泄急宜調養胃氣搐定而痰熱少退卽宜調補脾氣
薛氏曰此肝經血虛火動生風蓋風生則陰血愈散陰火愈熾火動則肺金愈虧肝邪愈盛宜滋肝血養脾氣若屢服祛風化痰瀉火辛散之劑便宜認作脾虛血損急補脾土若風火相搏發熱抽搐目瞤筋攣痰盛者用四物釣鉤藤以生肝血淸肝火用四君子加當歸以補脾土生肺金若肝經血燥發熱驚搐目瞤筋攣痰盛者用六味丸以滋腎水四君子加芍藥以補脾土若肺金剋肝木用地黃丸以益肝血加芍藥木香以平肺金若屢用驚藥而脾胃虛寒者須用六君子湯以補脾土丁香木香以培陽氣若脾土虛寒腎水反來侮土而致中寒腹痛吐瀉少食等症者用益黃散以補脾土而瀉水庶幾不致慢驚矣但治小兒當審察虛實凡證屬有餘者病氣也不足者元氣也故有餘當認爲不足思患預防斯少失矣
慢驚風十五
慢驚之候多由吐瀉因致氣微神緩昏睡露睛痰鳴氣促驚跳搐搦或乍發乍靜或身凉身熱或肢體逆冷或眉脣靑赤面色淡白但其脈遲緩或見細數此脾虛生風無陽證也小兒慢驚之病多因病後或以吐瀉或因誤用藥餌損傷脾胃所致然亦有小兒脾胃素弱或受風寒則不必病後及誤藥者亦有之總屬脾腎虛寒之證治慢驚之法但當速培元氣卽有風痰之類皆非實邪不得妄行消散再傷陽氣則必致不救凡脾土微虛微瀉而內不寒者可平補之宜六散四君子湯或五味異功散脾腎俱虛而臟平無寒者宜五福飮且陰血生於脾土又宜四君子加當歸棗仁脾氣陽虛微寒者宜溫胃飮理中湯五君子煎脾氣虛寒多痰者宜六君子湯或金水六君煎脾腎陰陽俱虛而寒者惟理陰煎爲最妙脾腎虛寒之甚或吐瀉不止者宜附子理陰煎再甚者宜六味回陽飮或四味回陽飮量兒大小與之脾腎虛寒泄瀉不止者宜胃關煎
薛氏曰保嬰集云急驚屢發屢用攻瀉則脾損陰消而變爲慢驚者多矣當補脾養血佐以安心淸肺制木之藥最爲切當竊謂前症多因脾胃虧損肝木所勝外虛熱而內眞寒也但用五味異功散加當歸佐以鉤藤飮以補脾土平肝木亦多得效如不應用六君加炮薑木香溫補脾土更不應急加附子以回陽若用逐風驅痰之藥反促其危也愚按附子溫中回陽爲慢驚之聖藥也如元氣未脫用之無有不效氣脫甚者急宜炮用之
保嬰撮要曰凡元氣虧損而至昏憒者急灸百會穴若待下痰不愈而後灸之則元氣脫散而不救矣此乃臟腑傳變已極總歸虛處惟脾受之無風可逐無驚可療因脾虛不能攝涎故津液妄泛而似痰者但當以溫補脾胃爲主若不審其因泛用祛風化痰之劑則脾氣益傷陰血益損病邪益甚而危矣
樓全善曰木虛則搐而無力火虛則身寒口中氣冷土虛則吐瀉睡而露睛治宜溫補脾胃用六君子湯五味異功散之類
大驚卒恐十六
小兒忽被大驚最傷心膽之氣口問篇曰大驚卒恐則氣血分離陰陽破散經絡厥絶脈道不通陰陽相逆經脈空虛血氣不次乃失其常此內經槪言受驚之病有如此矧小兒血氣尤非大人之比若受大驚則其神氣失散潰亂不堪尙何實邪之有斯時也收復正氣猶恐不暇顧可復爲淸散耶卽如朱砂琥珀之類不過取其鎭重之意亦非救本之法今幼科諸書皆以大驚之症例作急驚論治誤亦甚矣不知急驚慢驚一以風熱一以脾腎之虛皆不必由驚而得而此以驚恐致困者本心膽受傷神氣陡離之病所因不同所病亦異胡可以同曰語也
一治大驚氣散之病當以收復神氣爲主宜秘旨安神丸七福飮茯神湯團蔘散獨蔘湯之類加金銀等物煎服之
驚啼十七
小兒驚啼症本與驚風不同亦與大驚卒恐者有異蓋小兒肝氣未充膽氣最怯凡耳聞驟聲目視驟色雖非大驚卒恐亦能怖其神魂醒時受怖寐則驚惕或振動不寧或忽爾啼叫皆神怯不安之症總宜安神養氣爲主如獨蔘湯團參散七福飮秘旨安神丸之類皆其所宜若微煩熱者宜生脈散熱甚者宜朱砂安神丸或導赤散驚哭多淚忽啼忽止者是驚惕啼叫無淚聲長不揚者是腹痛
發搐十八
搐抽搐也是卽驚風之屬但暴而甚者謂之驚風微而緩者謂之發搐發搐不治則漸成驚風矣雖錢氏等書皆以時候之氣分五臟之症爲論治然病變不測有難以時氣拘者是不若察見在之形症因臟腑之虛實隨宜施治者之爲得也總之小兒之實證無他惟東方之實及中央之滯耳蓋東方木實則生火生風而爲熱爲驚中央土實則生濕生滯而爲痰爲積知斯二者則知所以治實矣若小兒之虛證則五臟皆有之如心虛則驚惕不安肺虛則氣促多汗脾虛則爲嘔吐爲暴泄爲不食爲痞滿倦臥爲牙緊流涎爲手足牽動肝虛則爲筋急血燥爲抽搐勁强爲斜視目瞪腎虛則爲二便不禁爲津液枯槁爲聲不出爲戴眼爲肢體厥逆爲火不歸源知此五者則知所以治虛矣然此虛實之證固亦多有疑似者但以形色聲音脈息參而察之則無有不瞭然者諸治實之法當從急驚治虛之法當從慢驚及如後夜啼諸治法已盡其蘊當幷察之總之諸言實者乃邪氣之實非元氣之實也故治此者切不可傷及元氣若病已久尤當專顧脾腎則根本完固諸無不愈矣
錢仲陽曰驚癎發搐男左視無聲右視有聲女右視無聲左視有聲此相勝也蓋左爲肝部右爲肺部金木相勝故耳若握拳拇指在內女爲順拇指在外男爲順順則易治逆則難治
薛氏曰寅卯辰時搐而發熱作渴飮冷便結屬肝膽經虛熱用柴芍蔘苓散作渴引飮自汗盜汗屬肝膽經血虛用地黃丸口吻流涎屬肝木剋脾土用六君子湯巳午未時發搐若兼作渴飮水屬風火相搏以地黃丸補肝導赤散凉驚丸治心若作渴飮湯體倦不乳=語@薛註兒科醫書上虛而木旺也用地黃丸以補腎六君子湯以補脾申酉戌時微搐而喘目微斜身似熱睡而露睛大便淡黃屬脾肺虛熱用異功散若手足逆冷或喘瀉不食屬脾肺虛寒用六君炮薑木香久病而元氣虛者用六君子六味丸二藥主之亥子丑時微搐身熱目睛緊斜吐瀉不乳厥冷多睡屬寒水侮土用益黃散未應用六君薑桂傷風發搐口中氣熱呵欠手足動者名假搐用大靑膏發散風邪傷風發搐口氣不熱肢體倦怠用異功散補脾土鉤藤飮淸肝木若因風邪內鬱發熱而變諸症者當理肺金淸風邪若外邪旣解而內症未除當理肺補脾若停食發搐嘔吐乳食者宜用消食丸若傷食後發搐身熱困睡嘔吐不思乳食者當先定搐後用白餠子下之若食旣散而前症仍作或變他症者脾土傷而肝木承之也用六君子加釣鉤藤以健脾平肝若肺經虧損而致驚搐等症者當補脾肺以平肝心則驚搐自止矣如手足冷汗搐眉搐肚日夜不止名眞搐當用人蔘湯川烏全蝎等藥平其胃氣百日內發搐眞者內生風二三次必死假者外生風雖頻發不死百日內搐亦有因乳母七情厚味所致者當兼治其母而以固胃爲先不可逕治其兒也若涎入心脾則不能言用凉心鎭驚下痰之藥逆搐者不治若吐瀉後變症者亦不治大凡發搐因風者則面靑目赤因驚則叫呼搐搦因食則噯吐氣悶脾肺虛則生粘痰喉間作鋸聲此乃心火不能生脾土脾土不能生肺金以致肺不能主氣脾不能攝涎故涎氣泛上而喉中作聲耳若用祛風治痰之劑則氣散陰消而促其危矣
夜啼十九
小兒夜啼不安按保嬰等書云夜啼有二曰脾寒曰心熱也夜屬陰陰勝則脾臟之寒愈盛脾爲至陰喜溫而惡寒寒則腹中作痛故曲腰而啼其候面靑手腹俱冷不思乳食是也亦曰胎寒宜鉤藤飮寒甚者理中丸若曲腰啼叫哭而無淚者多係腹痛宜木香散或用溫胃飮加木香若脾腎寒甚而兼滯作痛者宜陳氏十二味異功散若過用乳食停滯作痛邪實無虛而啼者宜保和丸和胃飮加減主之甚者宜消食丸若陰盛陽衰心氣不足至夜則神有不安而啼叫者宜四君子湯五味異功散或七福飮秘旨安神丸若面靑手冷陽氣虛寒心神驚怯而啼者宜五君子煎或六味異功煎甚者宜七福飮加炮乾薑肉桂若兼泄瀉不乳脾腎虛弱也宜六神散甚者養中煎胃關煎若兼吐瀉少食脾胃虛寒也宜五君子煎溫胃飮或六味異功煎加炮木香若大便不化食少腹脹脾氣虛弱也宜五味異功散或五君子煎加木香若面色白黑睛少至夜分陰中陽虛而啼者此肝腎之不足也宜六味丸八味丸理陰煎若見燈見火愈啼者心熱也心屬火見火則煩熱內生兩陽相搏故仰身而啼其症面赤手腹俱暖口中氣熱是也火之微者宜生脈散導赤散火之甚者宜朱砂安神丸人蔘黃連散若肝膽熱甚木火相搏者宜柴胡淸肝散大都此症或因吐瀉內亡津液或稟賦腎陰不足不能滋養肝木或乳母恚怒肝火侮金當用六君子湯補脾土以生肺金地黃丸壯腎水以滋肝木若乳母鬱悶而致者用加味歸脾湯乳母暴怒者加味小柴胡湯乳母心肝熱搏者柴胡淸肝散若因驚夜啼者宜從前驚啼論治
發熱二十
小兒發熱症其最要者有四一則外感發熱二則瘡毒發熱三則痘疹發熱四則疳積發熱凡此四者之外如飮食驚風陰虛變蒸之類雖亦有之然各有其說均當詳辨
一發熱當辨虛實如實則面赤氣粗口燥脣瘡作渴喜冷飮水大小便難或掀衣露體煩啼暴叫聲洪脈强伸體而臥睡不露睛手足指熱皆爲實證實以邪氣有餘或可散邪或宜淸火虛則面色靑白氣怯神倦恍惚軟弱口鼻微冷不喜寒凉飮湯安靜泄瀉多尿嘔惡驚惕上盛下泄抱腹喜按乍凉乍溫夜則虛汗臥則露睛屈體而臥手足指冷脈息緩弱皆爲虛證虛以正氣不足最宜調補或兼解邪雖有發熱外症必不可妄用寒凉及任意消散剋伐等劑
外感發熱治法二十一
凡小兒無故發熱多由外感風寒若寒邪在表未解者必有發熱頭痛或身痛無汗或鼻塞流涕畏寒拘急脈見緊數者是也凡暴感者極易解散一汗可愈但察其氣血平和別無實熱等症或但倦怠昏睡者則但以四柴胡飮或五柴胡飮爲主酌兒大小而增減其劑此法先固其中次解其表庶元氣無傷而邪且易散最爲穩當極妙之法有云小兒何虛乃堪此補及又有補住邪氣之說皆寸光昧理之談不可信也若胃氣微見虛寒者宜五君子煎加柴胡或以理陰煎加減用之最妙元氣頗强而能食者宜正柴胡飮兼內熱火盛而外邪未解者宜一柴胡飮或錢氏黃龍湯壯熱火盛往來寒熱者宜柴芩煎寒氣盛者宜二柴胡飮寒邪盛而中氣微虛者宜五積散傷寒見風身熱兼嗽而中氣不虛者宜柴陳煎若中氣不足而兼熱兼嗽者宜金水六君煎冬受寒邪至春夏而發熱者是爲小兒正傷寒但取效稍遲然治法不能外此
新按余之仲兒生於乙卯五月於本年初秋忽爾感寒發熱脈微緊然素知其臟氣屬陰不敢淸解遂與芎蘇羌芷細辛生薑之屬冀散其寒一劑下咽不惟熱不退而反大瀉作連二日瀉不止而喘繼之愈瀉則愈喘斯時也將謂其寒氣盛耶何以用溫藥而反瀉將謂其火刑金耶豈以淸瀉連日而尙堪寒凉將謂其表邪之未除耶則何以不利於疎散束手無策疑懼已甚且見其表裏俱劇大喘垂危又豈淺易之劑所能挽回因沈思良久漸有所得乃用人蔘二錢生薑五片煎汁半盞然未敢驟進恐再加喘必致不救因用茶匙挑與二三匙卽懷之而旋走室中徐察其呼吸之進退然喘雖未減而亦不見其增甚乃又與三四匙少頃則覺其鼻息似乎少舒遂放膽與以半小鍾更覺有應自午及酉完此一劑適一醫至急呼曰誤矣誤矣焉有大喘如此而尙可用蔘者速宜以抱龍丸解之余諾之而不聽乃復以人蔘二錢五分如前煎湯自酉至子盡其劑劑完而氣息遂平齁齁大睡瀉亦止而熱亦退矣此所以知其然者觀其因瀉反喘豈非中虛設有實邪自當喘隨瀉減是可辨也向使誤聽彼醫易以淸利中氣一脫卽當置之死地必仍咎余之誤用蔘也孰是孰非何從辨哉余因紀此以見溫中散寒之功其妙有如此者
外感發熱弗藥可愈二十二
凡小兒偶然發熱者率由寒熱不調衣被單薄柔弱肌腠最易相感感則熱矣余之治此不必用藥但於其熟睡之頃夏以單被冬以綿被蒙頭鬆蓋勿壅其鼻但以稍暖爲度使其鼻息出入皆此暖氣少頃則微汗津津務令上下稍透則表裏通達而熱自退矣若冬月衣被寒凉汗不易出則輕摟着身赤體相貼而上覆其面則無有不汗出者此余近年養兒至妙之法百發百中者也若寒邪甚者兩三微汗之無有不愈然此法惟行於寅卯之際則汗易出而效尤速
諸熱辨證二十三
一小兒發熱若熱隨汗退者卽外感證也其有取汗至再而熱不退者必癰毒痘疹之候俟其形見當於本門求法治之若是瘡毒但當辨其陰證陽證陽證宜淸火解毒陰證宜托裏助陽方治詳具外科若汗出熱不退別無癰腫而耳後紅筋燦然及眼如包淚或手指尖冷脈緊數者必是痘疹方治詳具痘疹門
一小兒飮食內傷本無發熱之症蓋飮食傷臟則爲脹爲痛爲吐爲瀉本非肌表之病焉得發熱故調經論曰邪之生於陽者得之風雨寒暑生於陰者得之飮食居處陰陽喜怒此自不易之理也今人但見小兒發熱則多言傷食而妄行消導謬亦甚矣其或飮食內傷風寒外感表裏兼病而發熱者亦常有之然此當察其食之有停無停酌而治之亦非可混行消耗蓋恐內本無滯而妄加剋伐則虧損中氣以致外邪難解則病必滋甚
一小兒疳積發熱此誠飮食內傷所致然必成痞成疳陽明鬱積旣久所以內外俱熱是非暴傷飮食者之比亦非肌表發熱者之比方治詳具疳積條
一小兒有陰虛發熱之症及變蒸發熱之說凡陰虛發熱者此卽小兒勞損證也亦名爲童子勞此當於虛損門求法治之至若變蒸之說則辨在本條幷當詳察
錢仲陽曰潮熱者時間發熱過時卽退來日依時而發此欲發驚也壯熱者常熱不已甚則發驚癎也風熱者身熱而口中氣熱乃風邪外感也溫熱者肢體微熱熱不已則發驚搐壯熱惡風寒爲元氣不充表之虛熱也壯熱不惡風寒爲外邪所客表之實熱也壯熱飮湯爲津液短少裏之虛熱也壯熱飮水爲內火銷爍裏之實熱也脈尺寸俱滿爲重實尺寸俱弱爲重虛脈洪大或緩而滑或數而鼓此熱盛拒陰雖形症似寒實非寒也熱而脈數按之不鼓此寒盛格陽雖形症似熱實非熱也發熱惡熱大渴不止煩躁肌熱不欲近衣其脈洪大按之無力或兼目痛鼻乾者此血虛發熱也當補其血如不能食而熱自汗出者氣虛也當補其氣
內熱證二十四
內熱與外熱不同內熱以五內之火熱由內生病在陰分故內熱者宜淸凉不宜升散升散則內火愈熾火空則發也外熱以膚腠之邪風寒外襲病在陽分故外熱者宜解散不宜淸降淸降則表熱愈留外內合邪也此外熱內熱之治其不同者有如此欲分內外之辨則外熱者其至必驟內熱者其來必緩但察其絶無表症而熱在臟腑七竅三焦二陰筋骨肌肉之間者皆是內熱之證但內熱之證亦有虛實實者宜從正治虛者當從反治反正之間有氷炭之異非可混也
凡實熱之在內者古法治分五臟宜從正治心熱者宜瀉心湯導赤散安神丸肝熱者瀉靑丸柴胡飮子龍膽湯脾熱者瀉黃散肺熱者輕則瀉白散地骨皮散重則凉膈散腎熱者滋腎丸滋陰八味丸實熱則宜疎下虛熱則宜調補肢體熱輕則惺惺散重則人蔘羌活散大便秘者二黃犀角散四順淸凉飮餘熱不退者地骨皮散大小便血者保陰煎血熱妄行者淸化飮三焦火盛上下熱甚者抽薪飮小水熱痛者大分淸飮陽明內熱煩渴頭痛二便秘結者玉泉散陽明火盛兼少陰水虧者玉女煎凡元氣虛而爲熱者必眞陰不足皆假熱證也宜從反治心脾肺氣虛假熱者五君子煎人蔘理中湯五臟氣血俱虛假熱者五福飮肝腎眞陰不足假熱者輕則六味地黃湯甚則理陰煎肝腎血虛假熱者大營煎五物煎肝腎陰虛上熱下寒則陽無所附而格陽爲熱者六味回陽飮或八味地黃湯肝經血虛生風而熱者四物加天麻釣鉤藤汗後血虛而熱甚者六神散加粳米汗後氣虛而惡寒發熱者補中益氣湯汗後陰虛陽無所附而熱者四物湯加蔘芪汗後陽虛陰無所附而熱者四君子加芎歸久從溫補而潮熱不退脈見滑大者五福飮加地骨皮或加知母凡嬰兒諸熱有因別症而作者當從所重者而治之若乳下嬰兒當兼治其母以調之
小兒上論列方二十五
四君子湯補陣
五君子煎新方熱陣
五味異功散補陣
六君子湯補陣
團參散小兒
六味異功煎新方熱陣
四物湯補陣
五物煎新方因陣
金水六君煎新方和陣
五福飮新方補陣
理中湯熱陣
人蔘理中湯熱陣
七福飮新方補陣
溫胃飮新方熱陣
四味回陽飮新方熱陣
胃關煎新方熱陣
理陰煎新方熱陣
六味回陽飮新方熱陣
獨蔘湯補陣
生脈散補陣
六味地黃丸補陣
養中煎新方熱陣
茯神陽小兒
八味地黃丸補陣
大營煎新方補陣
滋腎丸寒陣
滋陰八味丸新方寒陣
保陰煎新方寒陣
淸化飮新方因陣
補中益氣湯補陣
益黃散和陣
六神散小兒
加味歸脾湯補陣
小柴胡湯散陣
柴胡飮子小兒
柴胡淸肝散寒陣
一柴胡飮新方散陣
二柴胡飮新方散陣
人蔘黃連散小兒
四柴胡飮新方散陣
五柴胡飮新方散陣
二黃犀角散小兒
正柴胡飮新方散陣
柴芩煎新方散陣
錢氏黃龍湯小兒
柴陳煎新方散陣
五積散散陣
四順淸凉飮攻陣
星蘇散小兒
蔘蘇飮散陣
朱砂安神丸寒陣
惺惺散小兒
鉤藤飮小兒
黃連安神丸寒陣
瀉白散寒陣
瀉黃散寒陣
秘旨安神丸小兒
瀉心湯寒陣
抑肝散小兒
安神鎭驚丸小兒
瀉靑丸寒陣
抑靑丸小兒
東垣凉膈散痘疹
抽薪飮新方寒陣
龍膽湯小兒
大分淸飮新方寒陣
玉泉散新方寒陣
玉女煎新方寒陣
地骨皮散小兒
導赤散寒陣
大靑膏小兒
消食丸小兒
淸膈煎新方寒陣
和胃飮新方和陣
利驚丸小兒
凉驚丸小兒
抱龍丸小兒
琥珀散小兒
牛黃散小兒
梅花飮小兒
白餠子小兒
肥兒丸小兒
保和丸小兒
木香散痘疹
陳氏十二味異功散痘陣
人蔘羌活散小兒
論列｢小兒｣方中所當詳閱
景岳全書卷之四十一謨集小兒則下
小兒則下
吐瀉二十六
小兒吐瀉症虛寒者居其八九實熱者十中一二但察其脈症無火面色淸白氣息平緩肢體淸凉或神氣疲倦則悉是虛寒之證不得妄用凉藥古人云脾虛則嘔胃虛則吐者是也蓋飮食入胃不能運化而吐者此脾氣虛弱所以不能運也寒凉入胃惡心而吐者此中焦陽氣受傷所以不能化也若邪在中焦則止於嘔吐若連及下焦則幷爲瀉矣故在中上二焦者宜治脾胃連及下焦者宜調脾腎若非實熱火邪而妄用寒凉消伐者無有不死
一小兒虛寒嘔吐凡無故吐瀉察其無火者必生冷寒氣傷胃所致今小兒所病大約皆是此症宜養中煎或溫胃飮爲主治其次則五君子煎理中湯聖朮煎若兼血虛燥渴者宜五君子加當歸若兼脾腎虛寒或多痰涎或兼喘促宜理陰煎甚者人蔘附子理陰煎爲最妙勿謂嘔吐不宜熟地也若脾氣無寒或偶有所觸雖吐而不甚者宜五味異功散若脾中寒滯氣有不順而嘔吐者宜藿香安胃散若上焦不淸多痰兼滯者宜六君子湯或更加砂仁炮薑木香
一小兒傷食嘔吐若誤食不宜之物或停積滯濁以致吐者必胸膈脹滿或肚腹作痛此其中必有餘邪宜和胃飮益黃散若但有食滯而胃不寒者宜大和中飮小和中飮若食滯兼痰而吐者宜二陳湯六安煎苓朮二陳煎若飮食雖滯而因脾虛不能運化者此其所重在脾氣不在飮食止宜養中煎溫胃飮或理陰煎聖朮煎之類以培其本不可因飮食之故而直行消伐也
一小兒胃熱嘔吐者其症最少蓋內熱者多不致吐卽亦有之其必多食炙煿甘甜之物以致滯積胃口或夏間冒暑及臟氣素熱者乃有之凡治熱證必須詳辨的確勿得以假熱作眞熱也凡胃火內熱嘔吐者察其症必煩熱作渴喜冷察其脈息必洪大滑數火之甚者宜瀉黃散玉泉散或竹葉石膏湯若有痰食之滯兼火作吐者二陳湯加石膏黃連山梔或加山査麥芽之類若脾胃虛弱而兼火者宜人蔘安胃散或橘皮竹茹湯若胃火嘔吐作渴者宜竹茹湯若夏月胃熱陽暑傷胃者必煩熱大渴吐瀉幷作宜五味香薷飮或十味香薷飮或竹茹湯或橘皮竹茹湯若內熱之甚者宜益元散玉泉散主之然暑有陰陽之辨若因天氣暑熱過用生冷以致傷胃而爲吐瀉者此屬陰暑則宜暖胃溫中如前虛寒治法或用五苓散亦妙凡本條之藥絶不可用
薛氏曰凡暑令吐瀉手足發熱作渴飮冷者屬陽證宜淸凉之劑若手足幷冷作渴飮湯者屬陰證宜溫補之劑故病有屬陰者誤用寒凉之藥死後手足靑黯甚則遍身皆然於此可驗
一小兒吐瀉幷作者本屬內傷然有因寒氣自外而入內犯臟氣而然者有因生冷不愼致傷胃氣而然者有因中氣本弱飮食失宜而然者邪傷陽分則爲吐邪傷陰分則爲瀉若吐瀉幷作則陰陽俱傷之證也此當察其有滯無滯詳辨其虛實而治之若吐瀉初起邪滯未淸者必有胸腹脹悶實滯等症此宜先用和胃飮苓朮二陳煎之類以淸上焦之氣若吐瀉初起腹脹腹痛而拒按者宜先用胃苓湯或五苓散加乾薑木香之類以分下焦之淸若上無脹滯或所吐旣多而嘔惡不已此其上焦豈尙有物但察其形氣困倦總惟胃虛而然若虛寒不甚者宜五味異功散然無寒不作吐故惟五君子煎六味異功煎及養中煎溫胃飮之類皆最宜也若下腹雖痛而可按可揉或腹寒喜熨或所瀉旣多而泄仍不止此其下焦必空虛已極惟脾腎虛寒不能固攝而然非胃關煎不可其稍輕者或用四君子加肉豆蔲補骨脂丁香之屬若虛中兼滯者或助胃膏亦可酌用其或果由胃火則火逆於上熱蓄於下亦能爲吐爲瀉然必有火症火脈者方是其證乃宜大小分淸飮或用香連丸或如前胃熱嘔吐條參而治之然此症最少不得輕易混用
吐瀉新按
余季子於丁巳正月生於燕邸及白露時甫及半週余見新凉日至虞裀褥之薄恐爲寒氣所侵每切囑眷囑保護之而眷囑不以爲意及數日後果至吐瀉大作余卽用溫胃和脾之藥不效隨用理中等劑亦不效三日後加人蔘三錢及薑桂吳茱肉荳蔲之類亦不效至四五日則隨乳隨吐吐其半而瀉其半腹中毫無所留矣余不得已乃用人蔘五六錢製附子薑桂等各一二錢下咽卽吐一滴不存而所下之乳則白潔無氣仍猶乳也斯時也其形氣之危已萬無生理矣余含淚靜坐書室默測其故且度其寒氣犯胃而吐瀉不止若舍蔘薑桂附之屬尙何術焉伎已止此窘莫甚矣思之思之忽於夜半而生意起謂其胃虛已極但藥之氣味略有不投則胃不能受隨拒而出矧附子味鹹亦能致嘔必其故也因自度氣味酌其所宜似必得甘辣可口之藥庶乎胃氣可安尙有生意乃用胡椒三錢搗碎加煨薑一兩用水二鍾煎至八分別盛聽用又用人蔘二兩亦用水二鍾煎至一鍾別盛聽用用此二者取其氣味之甘辛純正也乃用茶匙桃合二者以配其味凡用蔘湯之十加椒薑湯之一其味微甘而辣正得可口之宜遂溫置熱湯中徐徐挑而與之陸續漸進經一時許皆咽而不吐竟得獲效自後乳藥皆安但瀉仍末止也此自四鼓服起至午未間已盡二兩之蔘矣蔘盡後忽爾躁擾呻吟煩劇之甚家人皆怨謂以嬰兒嬌嫩臟腑何堪此等熱藥是必燒斷肚腸也相與抱泣余雖疑之而不爲亂仍寧神熟思之意此藥自四鼓至此若果藥有難堪何於午前相安而此時遽變若此其必數日不食胃氣新復而倉稟空虛飢甚則然也傍有預備之粥取以示之則張皇欲得其狀甚急乃與一小盞輒鯨呑虎嗜又望其餘遂復與半椀猶然不足又與半椀遂寂然安臥矣至次日復加製附始得瀉止全愈嗚呼此兒之重生固有天命然原其所致之因則人之臟氣皆繫於背褥薄夜寒則寒從背兪而入內干於臟中必深矣原其所治之法則用藥雖當而氣味不投無以相入求效難矣及其內飢發躁使非神悟其機倘妄用淸凉一解則全功盡棄害可言哉故余筆此以見病原之輕重氣味之相關及診治之活變有如此關係者雖然此特以己之兒故可信心救療如是設以他人之子有同是病者於用蔘數錢之時見其未效不知藥未及病必且煩言吠起謗其誤治改用苦寒無不卽死而仍歸罪於用蔘者此時黑白將焉辨之故再贅其詳用以廣人之聞見云
都閫錢旭陽長郞年及兩週季夏間以生果傷脾因致先瀉後痢旭陽善醫知其不過傷於生冷乃與蔘朮薑桂溫脾等藥瀉痢不愈而漸至脣口生瘡乃謀之余曰此兒明爲生冷所傷今不利溫藥將奈之何余曰此因瀉傷陰兼之辛辣遽入而虛火上炎耳非易以附子不能使火歸原也因用二劑而脣口瘡痛咽腫倍甚外見於頭面之間而病更劇矣又謀之余曰用藥不投如此豈眞因濕生熱耶余診之曰上之脈息下之所出皆非眞熱本屬陽虛今熱之不效雖屬可疑然究其所歸寒之則死必無疑也意者藥猶未及耳旭陽曰尙有一證似屬眞寒今其所用湯飮必欲極滾極熱者余等不能入口而彼則安然呑之卽其喉口腫痛如此所不顧也豈其證乎余曰是矣是矣遂復增附子一錢五分及薑桂肉果人蔘熟地之屬其瀉漸止瀉止而喉口等症不一日而全收矣疑似之間難辨如此使非有確持之見萬無一生矣余自經此以來漸至不惑後有數兒證治大同者俱得保全憶此不惑之道其要何居在知本之所在耳臨症者可無愼哉
附按
薛氏治一小兒每飮食失節或外驚所忤卽吐瀉發搐服鎭驚化痰等藥而愈後發搐益甚飮食不進雖蔘朮之劑到口卽嘔余用白朮和土炒黃用米泔煎數沸不時灌半匙仍嘔次日灌之微嘔再日灌之欲嘔此後每服二三匙漸加至半杯不嘔乃濃煎服而愈=月餘而愈@薛氏醫案保嬰撮要霍亂吐下
一小兒瀉而大便熱赤小便澁少此熱蘊於內也先以四苓散加炒黃連一劑其熱頓退又用七味白朮散去木香二劑熱渴頓止後以四君升麻調理而痊
一小兒九歲食炙煿之物作瀉飮冷諸藥不應肌體消瘦飮食少思余用黃連一兩酒拌炒焦爲末入人蔘末四兩粥丸小豆大每服四五十丸不拘時白湯下服訖漸愈又用五味異功散加升麻服月餘而瘥後不戒厚味患疳積消瘦少食發熱作渴用大蘆薈丸爲主以四味肥兒丸爲佐疳症漸退却以四味肥兒丸爲主以五味異功散爲佐而痊後又不禁厚味作瀉飮冷仍服肥兒丸異功散而瘥
霍亂吐瀉二十七
小兒霍亂吐瀉者必以寒凉傷胃或時氣陰濕或飮食失宜皆能致之然此與前吐瀉幷行者稍有不同蓋霍亂者暴而甚吐瀉者徐而緩霍亂者傷在一時吐瀉者其傷以漸此其所以有異也若暴疾霍亂而胃口未淸胸腹仍滿者宜先用和胃飮苓朮二陳煎或大小和中飮或小分淸飮或神香散之類主之俟胃口稍平卽宜五味異功散或溫胃飮五苓散之類調補之若霍亂初起便覺神疲氣倦而胃口別無脹滯者此其胃氣已傷卽宜溫補如養中煎溫胃飮之類不得槪行淸利也
論瀉痢糞尿色二十八
古人有以小兒瀉痢糞黃酸臭者皆作胃熱論治此大誤也蓋飮食入胃化而爲糞則無有不黃無有不臭者豈得以黃色而酸臭者爲熱乎今以大人之糞驗之則凡胃强糞實者其色必深黃而老蒼方是全陽正色若純黃不蒼而糞有嫩色則胃中火力便有不到之處再若淡黃則近白矣近白之色則半黃之色也糞色半黃則穀食半化之色也糞氣酸腥則穀食半化之氣也穀食半化則胃中火力盛衰可知也若必待糞靑糞白氣味不臭然後爲寒則覺之遲矣故但以糞色之淺深糞氣之微甚便可別胃氣陽和之成色智者見於未然而況於顯然乎余故曰古人以糞黃酸臭爲火者大誤也再若小水之色凡大便瀉痢者淸濁旣不分小水必不利小水不利其色必變卽淸者亦常有之然黃者十居八九此因瀉亡陰陰亡則氣不化氣不化則水涸水涸則色黃不淸此自然之理也使非有淋熱痛澁之症而但以黃色便作火治者亦大誤也
吐乳二十九
小兒吐乳雖有寒熱之不同然寒者多而熱者少虛者多而實者少總由胃弱而然但察其形色脈症之陰陽則虛實寒熱自有可辨熱者宜加微淸寒者必須溫補乳子之藥不必多用但擇其要者二三四味可盡其妙如蔘薑飮五味異功散之類則其要也若兒小乳多滿而溢者亦是常事乳行則止不必治也若乳母有疾因及其子或有別症者又當兼治其母宜從薛氏之法如下
薛氏曰前症若小兒自受驚或乳母恚怒致兒吐瀉靑色者宜用異功散若母食厚味而乳熱者用東垣淸胃散母飮酒而乳熱者用葛花解酲湯子服一二匙若飮燒酒而乳熱或子母身赤或昏憤服冷米醋三五杯多亦無妨兒服一二匙若母停滯生冷而乳冷者母服人蔘養胃湯子服調中丸若母停滯而變熱乳者母服大安丸子服五味異功散若母鬱怒傷肝脾而乳熱者用歸脾湯逍遙散若母脾虛血弱而乳熱者用六君子加芎歸若母氣血虛而乳熱者子母俱服八珍湯若母勞後發熱而乳熱者子母俱服補中益氣湯若因怒動肝火而乳熱者用五味異功散加柴胡山梔若吐痰涎及白綠水者木承脾土虛寒證也用六君子加柴胡木香大凡吐乳瀉靑色者屬驚法當平肝補脾吐瀉靑白色者屬寒法當溫補脾土前諸症若手足指熱者屬實手足指冷者屬虛此亦驗法也
五疳症三十
錢仲陽曰小兒諸疳皆因病後脾胃虧損或用藥過傷不能傳化乳食內亡津液虛火妄動或乳母六淫七情飮食起居失宜致兒爲患凡疳在內者目腫腹脹瀉痢靑白體漸瘦弱疳在外者鼻下赤爛頻揉鼻耳或肢體生瘡大抵其症雖多要不出於五臟而五臟之疳不同當各分辨治之肝疳者一名筋疳亦名風疳其症白膜遮睛或瀉血而瘦宜用地黃丸以生腎心疳者面黃頰赤身體壯熱宜用朱砂安神丸以治心異功散以補脾脾疳者一名肥疳體黃瘦削皮膚乾澁而有瘡疥腹大嗜土宜用四味肥兒丸以治疳五味異功散以生土或用益黃散肺疳者一名氣疳喘嗽氣促口鼻生瘡宜用人蔘淸肺湯以治肺益氣湯以生金腎疳者一名骨疳肢體瘦削遍生瘡疥喜臥濕地用地黃丸鼻瘡用蘭香散諸瘡用白粉散若患潮熱當先補肝後瀉心若妄以硝黃等藥利之則成疳若患癖當消磨若誤以巴豆硼砂下之或傷寒誤下皆能成疳其初病者爲熱疳用黃連丸久病者爲冷疳用木香丸冷熱相兼者用如聖丸津液短少者用七味白朮散凡此皆因大病脾胃虧損內亡津液所致當固脾胃爲主而早爲施治則不變敗症也
楊氏曰無辜疳者腦後項邊有核如彈丸按之轉動軟而不疼其內有蟲不速鍼出則內食臟腑肢體癰疽便利膿血壯熱羸瘦頭露骨高宜用大蕪荑湯蟾蜍丸丁奚者手足極細項小骨高尻削體痿腹大臍突號哭胸陷宜用肥兒丸大蘆薈丸哺露者虛熱往來頭骨分開翻食吐蟲煩渴嘔噦宜用肥兒丸大蘆薈丸走馬疳者牙齒蝕爛蓋齒屬腎腎虛受熱痰火上炎致口臭齒黑甚則齦爛牙宣宜敷雄黃散服蟾蜍丸若作渴瀉痢腫脹勞瘵等症當詳參方論而治之蓋疳者乾也因脾胃津液乾涸而患在小兒爲五疳在大人爲五勞總宜以調補胃氣爲主
又楊氏曰又有疳傷者五臟蟲疳也其名甚多姑擧其要蟲疳者其蟲如絲出於頭項腹背之間黃白赤者可治靑黑者難治蛔疳者皺眉多啼嘔吐靑沫腹中作痛肚脹靑筋脣口紫黑頭搖齒癢脊疳者身熱羸黃煩渴下利拍背有聲脊骨如鋸齒十指皆瘡頻嚙指甲腦疳者頭皮光急滿頭幷瘡腦熱如火髮結如穗遍身多汗顋腫顖高疳渴者日則煩渴飮水不食夜則渴止疳瀉者毛焦脣白額上靑紋肚脹腸鳴瀉下糟粕疳利者停積宿滯水穀不聚瀉下惡物疳腫者虛中有積肚腹緊脹脾復受濕則頭面手足虛浮疳勞者潮熱往來五心煩熱盜汗骨蒸嗽喘枯悴渴瀉飮水肚硬如石面色如銀大抵其證雖多要不出於五臟總宜以五臟之法治之
景岳曰按楊氏云疳者乾也在小兒爲五疳在大人爲五勞然旣云爲乾又云爲勞豈非精血敗竭之證乎察前諸法俱從熱治多用淸凉雖此症眞熱者固多而元氣旣敗則假熱者尤多也卽前所用亦有地黃丸異功散益黃散益氣湯之類恐此數方有不足以盡之其或血氣俱損有非大補不可者陰虛假熱脾敗腎虧又有非溫補不可者貴在臨症酌宜仍當以虛損治勞之法參用庶得盡善
薛氏曰按疳症或以哺食太早或嗜食甘肥或服峻厲之藥重亡津液虛火熾盛或因稟賦或乳母厚味七情致之各當調治其內若口舌蝕爛身體壯熱顋脣赤色或作腫痛腹膈煩悶或掌熱咽乾作渴飮水便赤盜汗囓齒虛驚此心經內外疳也宜安神丸之類主之若鼻外生瘡眼目赤爛肢體似癬兩耳前後項側缺盆兩腋結核或小腹內股玉莖陰囊睾丸腫潰小便不調或出白津或咬指甲搖頭側目白膜遮睛羞明畏日肚大靑筋口乾下血此肝經內外疳也用地黃蘆薈二丸主之若頭不生髮或生瘡痂或髮成穗或人中口吻赤爛腹痛吐逆乳食不化口乾嗜土瀉下酸臭小便白濁或合目昏睡惡聞木音此脾經內外疳也用肥兒丸主之若鼻外生瘡咽喉不利頸腫齒痛咳嗽寒熱皮膚皺錯欠伸少氣鼻癢出涕衄血目黃小便頻數此肺經內外疳也用地黃淸肺飮主之若腦熱吐痰手足逆冷寒熱往來滑泄肚痛口臭作渴齒齦潰爛爪黑面黧身耳生瘡或耳出水或食自髮此腎經內外疳也用地黃丸主之凡疳熱上攻或痘毒上升爲患甚速名爲走馬疳急敷雄黃散搽牙散馬鳴散擇而用之服蟾蜍丸輕則牙齦腐爛脣吻腫痛可治甚則牙齦蝕落顋頰透爛不治
盜汗三十一
小兒元氣未充腠理不密所以極易汗出故凡飮食過熱或衣被過暖皆能致汗東垣諸公云此是小兒常事不必治之然汗之根本由於營氣汗之啓閉由於衛氣若小兒多汗者終是衛虛所以不固汗出旣多未免營衛血氣愈有所損而衰羸之漸未必不由乎此此所以不可不治也大都治汗之法當以益氣爲主但使陽氣外固則陰液內藏而汗自止矣
一治法凡小兒無故常多盜汗或自汗者宜以團蔘參散爲主或蔘苓散四君子湯五味異功散或白朮散之類俱可擇用若其甚者宜三陰煎人蔘養營湯或十全大補湯若心經有火而見煩渴者宜生脈散一陰煎若肝脾火盛內熱薰蒸血熱而汗出者脈必洪滑症多煩熱宜當歸六黃湯或加減一陰煎若陽明實熱汗出大渴者宜仲景竹葉石膏湯若因病後或大吐大瀉之後或誤用剋伐之藥以致氣虛氣脫而大汗亡陽者速宜用蔘附湯六味回陽飮或芪附湯之類庶可挽回也大都汗多亡陽者多致角弓反張項强戴眼等症此大陽少陰二經精血耗散陰虛血燥而然速宜用大營煎人蔘養營湯或十全大補湯之類方可解救若作風治萬無一生矣前汗證門有詳論詳法所當參閱余之兒輩有於繈褓中多盜汗者但以人蔘一錢泡湯與服當夜卽止久不服蔘必又汗出再服再止其效如神凡養兒者亦可以此爲常法
腹脹腹痛三十二
小兒腹脹腹痛多因食積或寒凉傷脾而然內經曰病痛者陰也又曰痛者寒氣多也有寒故痛也東垣曰寒脹多熱脹少皆主於脾胃故凡小兒肚腹或脹或痛雖曰多由積滯然脾胃不虛則運化以時何致作脹是脹必由於虛也若胃氣無傷而腹中和暖則必無留滯作痛是痛多由乎寒也故治痛治脹者必當以健脾暖胃爲主若無火證不得妄用凉藥若無拒按堅實等症不得妄用攻藥
一治法凡小兒肚腹膨脹或時常作痛黃瘦常用調理之法惟芍藥枳實丸加減用之爲宜且善止腹痛或大健脾丸楊氏啓脾丸和中丸之類皆可酌用若偶爾傷脾氣促困倦外見腹脹而內不脹者此脾氣虛也宜五味異功散或六味異功煎若脾胃陽氣不足虛寒作脹或畏寒或手足冷或兼嘔瀉者宜五君子煎養中煎溫胃飮六君子湯或調中丸若兼脾腎陽虛或水泛爲痰或喘促痛脹泄瀉宜理陰煎加減主之若脾胃氣虛而痛滯吐瀉者宜六味異功煎或六君子湯加木香或調中湯若胃口偶有留滯大痛而脹者宜排氣飮或益黃散若宿食偶有不消而暫爲脹滿者宜大小和中飮或保和丸消食丸若有堅積停滯脹痛拒按形氣俱實者宜赤金豆白餠子紫霜丸之類攻下之凡諸未盡當於腹痛腫脹二門參酌爲治
余初年在京治一五歲隣女適經藥舖見有曬晾巴豆其父誤以爲松仁以一粒與食之嚼而味辣卽忙吐出而已半粒下咽矣少頃大瀉十餘次瀉後次日卽致肚腹通身悉皆腫脹絶口不食因求治於余或謂宜黃連緣豆以解毒或謂宜四苓五皮以利水余曰大攻之後豈非大虛之證乎能再堪苦寒以敗脾否大瀉之後又尙有何水之可利遂單用獨蔘湯及溫胃飮以培脾氣不數劑而復元如初夫旣以大瀉而何以反脹若是因此一證乃知大虛大寒而致成腫脹者類多如此新按
痞塊三十三
小兒多有痞塊者總由口腹無節見食必啖食上加食脾胃化之不及則胃絡所出之道未免漸有留滯留滯不已則日以益大因成痞矣或以感寒發熱之後胃氣未淸此時最宜擇食節食若不知愼則食以邪留最易成痞此實人所不知也第痞塊旣成必在腸胃之外膜膈之間故非可以消伐之劑推逐而去者若但知攻痞則胃氣益弱運化失權不惟不能消痞且致脾土虧損則痞邪益橫而變百出矣故治此者當酌其緩急專以調補胃氣爲主外則用膏用灸以拔其結絡之根庶爲萬全之策
一凡調理脾胃之法若痞邪未甚宜芍藥枳實丸加減用之爲善或大健脾丸及楊氏啓脾丸皆可擇用若脾胃氣虛食少體瘦宜五味異功散若脾胃虛寒者宜調中丸溫胃飮五君子煎若兼胃脘停積食滯作脹者宜保和丸消食丸或大小和中飮若脹急堅實形氣尙强不得不瀉者宜赤金豆白餠子若痞久成熱致動陽明之火而牙口潰爛成疳者宜蘆薈丸胡黃連丸或蟾蜍丸此外如貼痞膏及炙治之法俱詳載積聚門
癲癎三十四
錢仲陽曰小兒發癎因血氣未充神氣未實或爲風邪所傷或爲驚怪所觸亦有因姙娠時七情驚怖所致若眼直目牽口噤涎流肚膨發搐項背反張腰脊强勁形如死狀終日不醒則爲痙矣凡治五癎皆隨臟治之每臟各有一獸之形通用五色丸爲主仍參以各經之藥發而重者死病甚者亦死如面赤目瞪吐舌嚙脣心煩氣短其聲如羊者曰心癎血虛者用養心湯發熱飮冷爲實熱用虎睛丸發熱飮湯爲虛熱用辰砂妙香丸面靑脣靑兩眼上竄手足攣掣反折其聲如犬者曰肝癎肝之虛者用地黃丸抽搐有力爲實邪用柴胡淸肝散大便不通用瀉靑丸面黑目振吐涎沫形體如屍其聲如猪者曰腎癎用地黃丸紫河車丸之類腎無瀉法故徑從虛治之面如枯骨目白反視驚跳反折搖頭吐沫其聲如鷄者曰肺癎肺氣虛者用補肺散面色萎黃者土不能生也用五味異功散面色赤者陰火上衝於肺也用地黃丸面色萎黃目直腹滿自利四肢不收其聲如牛者曰脾癎用五味異功散若面靑瀉利飮食少思用六君子加木香柴胡若發熱抽掣仰臥面色光澤脈浮者病在腑爲陽證易治身冷不搐覆臥面色黯黑脈沈者病在臟爲陰證難治凡有此症先宜看耳後高骨間若有靑脈紋先抓破出血可免其患此皆元氣不足之證也須以紫河車丸爲主而以補藥佐之設若泛行剋伐復傷元氣則必不時擧發久而變危多致不救又有驚癎風癎食癎三種治驚癎宜比金丸茯神丸錢氏養心湯辰砂妙香散淸神湯虎睛丸之類主之風癎用錢氏牛黃丸消風丸星蘇散之類主之食癎用妙聖丹主之
薛立齋曰姙娠若遇驚恐則必內應於胎故一月足厥陰脈養驚則肝有病二月足少陽脈養驚則膽受病三月手少陰脈養驚則心受病四月名爲離經五月足太陰脈養驚則脾受病六月足陽明脈養驚則胃受病七月手太陰脈養驚則肺受病八月手陽明脈養驚則大腸受病九月足少陰脈養驚則腎受病是臟腑納氣於丹田自肝至腎十經滋養而生此則胎中所致也若旣生之後或驚怪所觸或乳哺失節或乳母飮食起居六淫七情臟氣不平亦致是症須察見症屬於何經更別陰陽以調補脾胃爲主否則不時擧發甚至不救
附按
薛氏治一小兒患前症吐痰困倦半餉而甦諸藥不效年至十三而頻發用肥厚紫河車生硏爛入人蔘當歸末搗丸桐子大每服三五十丸日進三五服乳化下一月漸愈又佐以八珍湯全愈
又一兒七歲發驚癎令其恣飮人乳後發漸疎而輕至十四復發用乳不效亦用河車丸數具而愈常用加減八味丸而安後至二十三歲復發而手足厥冷仍用前法佐以八味丸十全大補湯而痊
又治數小兒皆以補中益氣湯六君子湯六味八味等丸相間用之皆得全愈
癲癎諸經義及大人證治諸法俱詳載癲狂門所當參閱
溺白三十五
小兒便如米泔或溺停少頃變作泔濁者此脾胃濕熱也凡飮食不節者多有此症然亦有氣虛下陷而然者若脈症兼火者當淸利宜導赤散或四味肥兒丸若飮食過傷兼脹滯者宜保和丸大安丸若形氣不足或黃瘦或嘔泄者宜五味異功散或四君子湯或補中益氣湯若肝腎火盛移熱膀胱者必兼痛澁煩熱宜七味龍膽瀉肝湯若脾胃本虛而復兼濕熱者宜四君子湯加炒黃連若止見溺白而別無煩熱脈症則但節其生冷水果及甘甜等物不久自愈切不可因其溺白而過用芩連梔子之類多致傷脾而反生吐瀉等症漸至羸敗者是皆誤治之害也不可不察
變蒸三十六
巢氏云小兒變蒸者以長血氣也變者上氣蒸者體熱錢仲陽曰變者易也小兒在母腹中乃生骨氣五臟六腑成而未全自生之後卽長骨脈臟腑之神志自內而長自下而上故以生之日後三十二日一變蒸卽覺精志有異於前何也長生意志臟腑故也何謂三十二日長骨添精神蓋人有三百六十五骨節以應天數內除手足中四十五碎骨外共有三百二十數自下生骨一日十段而上之十日百段而三十二日計三百二十段爲一遍亦曰一蒸凡一周遍乃生虛熱諸病如是十周則小蒸畢也故初三十二日一變生腎志六十四日二變一蒸生膀胱九十六日三變生心喜一百二十八日四變二蒸生小腸一百六十日五變生肝哭一百九十二日六變三蒸生膽二百二十四日七變生肺聲二百五十六日八變四蒸生大腸二百八十八日九變生脾三百二十日十變五蒸生胃此所謂小蒸畢也又手厥陰經爲臟手少陽經三焦爲腑此一臟一腑俱無狀故不變不蒸也太倉云氣入四肢長碎骨於十變後六十四日爲一大蒸計三百八十四日又六十四日爲二大蒸計四百四十八曰又六十四日爲三大蒸計五百一十二日至五百七十六日變蒸旣畢兒乃成人也變者生五臟也蒸者養六腑也每經一變一蒸情態卽異輕則發熱微汗其狀似驚重則壯熱脈亂而數或汗或吐或煩啼躁渴輕者五日解重者七八日解其候與傷寒相似其治法平和者微表之實熱微利之用紫霜丸黑散子柴胡散有寒無熱幷吐瀉不乳多啼者當歸散調氣散主之
薛立齋曰全嬰方論云變蒸者以長氣血也變者上氣蒸者發熱也輕則體熱虛驚耳冷微汗脣生白泡三日可愈重則寒熱脈亂腹痛啼叫不能乳食食卽吐哯五日方愈古方以黑散子紫霜丸主之竊謂此症小兒所不免者雖勿藥可也況前藥乃屬峻厲非惟臟腑不能勝抑且反傷氣血愼之愼之余嘗見一小兒至二變發熱有痰投以抱龍丸一粒卒至不救觀此可驗矣若不熱不驚略無證候而暗變者蓋受胎氣壯實故也
景岳曰小兒變蒸之說古所無也至西晉王叔和始一言之繼自隋唐巢氏以來則日相傳演其說益繁然以余觀之則似有未必然者何也蓋兒胎月足離懷氣質雖未成實而臟腑已皆完備及旣生之後凡長養之機則如月如苗一息不容有間百骸齊到自當時異而日不同豈復有此先彼後如一變生腎二變生膀胱及每變必三十二日之理乎又如小兒之病與不病余所見所治者蓋亦不少凡屬違和則不因外感必以內傷初未聞有無因而病者豈眞變蒸之謂耶又見保護得宜而自生至長毫無疾痛者不少抑又何也雖有暗變之說終亦不能信然余恐臨症者有執迷之誤故道其愚昧若此及如前薛氏之戒皆不可不察也明達者以爲然否
小兒下論列方三十七
理中湯熱陣
理中丸同上
十全大補湯補陣
養中煎新方熱陣
溫胃飮新方熱陣
六味地黃丸補陣
理陰煎新方熱陣
胃關煎新方熱陣
八味地黃丸補陣
四君子湯補陣
五君子煎新方熱陣
加減八味丸補陣
六君子煎補陣
歸脾湯補陣
補中益氣湯補陣
八珍湯補陣
白朮散和陣
人蔘養養營湯補陣
生脈散補陣
逍遙散補陣
人蔘養胃湯小兒
蔘薑飮新方熱陣
團蔘散小兒
人蔘安胃散小兒
益黃散和陣
大營煎新方補陣
人蔘淸肺湯寒陣
一陰煎新方補陣
三陰煎新方補陣
加減一陰煎新方補陣
蔘附湯補陣
芪附湯補陣
五味異功散補陣
蔘苓散補陣
安神丸寒陣
當歸六黃湯寒陣
茯神湯小兒
淸神湯小兒
六味異功煎新方熱陣
虎睛丸小兒
調中湯小兒
調中丸小兒
六味回陽飮新方熱陣
保和丸小兒
和中丸和陣
蔘朮二陳煎新方和陣
六安煎新方和陣
二陳湯和陣
芍藥枳朮丸新方和陣
大安丸小兒
大健脾丸和陣
啓脾丸和陣
和胃飮新方和陣
排氣飮新方和陣
大和中飮新方和陣
小和中飮新方和陣
竹茹湯和陣
地黃淸肺飮小兒
五苓散和陣
瀉黃散寒陣
錢氏養心湯小兒
四苓散和陣
胃苓湯和陣
朱砂安神丸寒陣
益元散寒陣
小分淸飮新方和陣
辰砂妙香散固陣
蘭香散小兒
玉泉散新方寒陣
東垣淸胃散寒陣
柴胡散小兒
導赤散寒陣
葛花解酲湯和陣
星蘇散小兒
香連丸寒陣
五物香薷飮和陣
比金丸小兒
消風丸小兒
十味香薷飮和陣
妙聖丹小兒
紫河車丸小兒
橘皮竹茹湯和陣
消食丸小兒
胡黃連丸小兒
藿香安胃散熱陣
黃連丸小兒
如聖丸小兒
竹葉石膏湯寒陣
紫霜丸小兒
木香丸小兒
龍膽瀉肝湯寒陣
白餠子小兒
地龍丸小兒
錢氏牛黃丸小兒
黑散子未收
赤金豆新方攻陣
四味肥兒丸小兒
馬鳴散痘陣
大蘆薈丸小兒
大蕪荑湯小兒
蟾蜍丸小兒
白粉散外科
搽牙散痘疹
雄黃散痘疹
聖朮煎新方熱陣
助胃膏小兒
神香散新方和陣
景岳全書卷之四十二謨集痘疹全
麻疹全
述原一
景岳子曰痘之與疹原非一種雖痘之變態多症而疹之收斂稍易然疹之甚者其勢凶危亦不減於痘最爲可畏蓋疹毒痘毒本無異也第古人重痘而忽疹多不詳及使後人無所宗法余實悵之自得羅田萬氏之刻見其理透法精鄙念斯慰悉從其訓備述於此雖其中稍有裁訂亦不過正其疑似詳具未詳耳使此後患疹者幸獲迷津之指南亦以見萬氏之功爲不少矣
名義二
疹者痘之末疾惟二經受症脾與肺也內應於手足太陰外合於皮毛肌肉是皆天地間沴戾不正之氣故曰疹也然其名目有異在蘇松曰沙子在浙江曰醋子在江右湖廣曰麻在山陜曰膚瘡曰糠瘡曰赤瘡在北直曰疹子名雖不同其症則一但疹在痘前者痘後必復疹惟痘後出疹者方爲結局
疹逆順三
萬氏曰疹以春夏爲順秋冬爲逆以其出於脾肺二經一遇風寒勢必難出且多變症故於秋冬爲不宜耳夫天行不正之氣致爲人之瘍疹然古人於痘疹二字始終歸重於痘幷不分別疹爲何物豈可以二症歸於一症耶想當時重痘不重疹故爾略之致使後人不得心法因而害事者往往有之今以吾家四代傳流以及今日心得之法開載於後用此應病定不差矣敢有毫釐隱匿天其鑑之
疹脈四
凡出疹自熱起至收完但看右手一指脈洪大有力雖有別症亦不爲害此定存亡之要法也
景岳曰按此卽陽症得陽脈之義若細軟無力則陽症得陰脈矣元氣旣弱安能勝此邪毒是卽安危之基也故凡診得陰脈者卽當識爲陰證而速救元神宜用傷寒溫補托法參酌治之若執以麻疹爲陽毒而槪用淸寒則必不免矣
疹證五
疹雖非痘之比然亦由胎毒蘊於脾肺故發於皮毛肌肉之間但一時傳染大小相似則未有不由天行癘氣而發者此其源雖內發而症多屬表故其內爲胎毒則與痘症同外有表邪則與傷寒類其爲毒也總由君相二火燔灼太陰而脾肺受之故其爲症則有咳嗽噴嚔面腫顋赤目胞浮腫眼淚汪汪鼻流淸涕呵欠悶頓乍凉乍熱手足稍冷夜臥驚悸或惡心嘔噦或以手掐面目脣鼻者是卽出疹之候便宜用解毒散邪等藥不使留停於中庶無他患且凡是疹證必其面赤中指冷而多嗽又必大熱五六日而後見紅點遍身此其所以與痘與傷寒有異也
一痘欲盡發而不留疹欲盡出則無病邪氣鬱遏則留而不去正氣損傷則困而不伸毒歸五臟變有四證歸脾則泄瀉不止歸心則煩熱不退而發驚歸肺則咳嗽血出歸腎則牙齦爛而疳蝕
程氏曰麻疹初出類傷風寒頭疼咳嗽熱甚目赤頰紅一二日內卽出者輕必須解表忌見風寒葷腥厚味如犯之恐生痰涎變爲驚搐必致危矣如初起吐瀉交作者順乾嘔霍亂者逆欲出不出者危亡立至
徐氏曰痘自裏而出於臟故重疹自表而出於腑故輕
景岳曰痘疹之屬有四腫曰痘曰疹曰麻曰斑也痘則陸續漸出自小而大或稀或密部位顆粒有辨也疹則一齊發出大者如蘇子次者如芥子小者如蠶子而成粒成片者是也麻則最細而碎如蚊迹模糊者是也斑則無粒惟成片紅紫如雲如錦者是也大都疹與麻斑同類卽發斑傷寒之屬而痘則本非其類也蓋痘毒本於肝腎出自中下二焦是以終始不妨於食而全賴水穀爲主所以能食則吉不能食則凶故治痘者不可不顧脾胃麻疹之毒則由表邪不解而內犯太陰陽明病在上中二焦所以多不能食故治麻疹者但宜解散火邪邪散則自能食矣是痘疹之治當各有所重者如此
疹期六
出疹之候初熱一日至次日鷄鳴時其熱卽止止存五心微熱漸見咳嗽鼻流淸涕或腹中作痛飮食漸減到申酉之間其熱復來如此者四日用手滿按髮際處甚熱其面上熱少減二三分咳嗽連聲面燥顋赤眼中多淚噴嚔頻發或忽然鼻中出血至五日其熱不分晝夜六日早時其疹出在兩頰下細細紅點至午時兩手背幷腰下及渾身密密俱有紅點七日普遍掀發其鼻中淸涕不流噴嚔亦不行七日晩兩頰顔色漸淡此驗出疹之要法
凡疹熱六日而出一定之規也若醫人無識用藥太早耗散元氣及至出時變害多矣或嗽而變喘或出一二日卽隱或作大瀉或合目而喘此醫人用藥不當之害也吾家治法定不在五日內用藥必待見疹方用徐徐升表然用藥亦有次第凡一劑必作十餘次飮之況疹在皮膚之間若作一次服則藥性催之太急每致譫語煩躁故當愼之
景岳曰按此萬氏之法謂醫人用藥太早恐致耗散元氣故必待見點而後施治及作一次服恐藥性催之太急皆惟恐無益而反以致害此固其心得之法也然以愚見則醫有高下藥有宜否但使見有確眞發無不當則於未出之前或解或補必有得預防之力以潛消其毒者旣出之後亦必有善調之方而不致催急者此在善與不善或不嫌早與不早也嘗見庸流之誤治者多是誠不服藥爲中醫也此萬氏之說所以不可不遵
凡疹熱五六日必出矣醫人用藥見不能散父母見藥不效醫人見熱嗽不能除或以別症治之主家又或更醫此世之所以誤者多矣
麻疹初熱七
麻疹發熱之初與傷寒相似惟疹子則面頰赤咳嗽噴嚔鼻流淸涕目中有淚呵欠喜睡或吐瀉或手掐眉目面赤爲異耳但見此候卽是疹子便宜謹避風寒戒葷腥厚味古法用升麻葛根湯以表散毒邪余製透邪煎代之更佳或柴歸飮亦妙但使皮膚通暢腠理開豁則疹毒易出不可作傷寒妄加汗下也妄汗則增熱而爲衄血咳血爲口瘡咽痛爲目赤腫爲煩躁乾渴爲大小便不通妄下則裏虛爲滑泄爲帶下經曰必先歲氣毋伐天和言不可妄汗妄下也
凡疹初熱疑似之間切不可輕易用藥總有他症必待五日顋下見疹方可用升表之劑嗽多連打嚔噴鼻流淸涕或流鼻血飮食減少好飮凉水只宜調理飮食戒麪食葷腥
一疹子初發熱時未見出現咳嗽百十餘聲不已上氣喘急面目胞腫時臥時起此火毒內蒸肺葉焦擧宜甘桔湯合白虎湯加牛蒡子薄荷主之如疹出之時咳嗽口乾心煩者此毒在心肺發未盡也瀉白散加天花連翹玄參黃連主之
一疹子欲出未出之時宜早爲發散以解其毒則無餘患若不預解使之盡出多致毒蓄於中或爲壯熱日久枯瘁或成驚癎或爲瀉痢或爲咳血喘促或作疳蝕而死此雖一時戾氣之染然未有不由於人事之未盡也
疹出沒八
一疹子出沒常以六時爲準假如子後出午後卽收午後出子後卽收乃陽生陰成陰生陽成造化自然之數也凡此旋出旋收者輕若一出連綿三四日不收者乃陽毒太甚宜大靑湯或用荊芥牛蒡子甘草玄參石膏桔梗主之若逡巡不出者乃風寒外束皮膚閉密也宜刑防敗毒散主之
一疹已出而復沒者乃風寒所逼而然若不早治毒必內攻以致癢塌而死急用升麻湯加荊芥牛蒡子甘草熱服則疹必復出而安矣
一發熱六七日以後明是疹子却不見出此必皮膚堅厚腠理閉密或爲風寒所襲或曾有吐瀉皆能伏也急用托裏散表之劑如麻黃湯去杏仁加蟬蛻升麻外用胡荽酒之類如一向未更衣者必毒甚於內伏而不出局方凉膈散加牛蒡子主之
一疹子只怕不能得出若出盡則毒便解故治疹者於發熱之時當察時令寒暄酌而治之如時證大寒以桂枝葛根湯或麻黃湯發之時證大熱以升麻葛根湯或合人蔘白虎湯發之不寒不熱以荊防敗毒散發之如兼疫癘之氣以人蔘敗毒散發之如盡一劑不出再作本湯服之外用胡荽酒又以苧麻蘸酒遍身戛之務令亟出如三四作更不出加腹中脹痛氣喘昏悶則死證也
景岳曰按此萬氏之法極得隨時制宜之善已盡發表之義矣然發表之義亦最不易卽如營衛不足而疹有不能出者其症甚多若徒知發之而不知滋之則營衛有弱者非惟不能發而且恐窮其源矣此其或在脾胃或在血氣必得其神庶乎有濟如傷寒三表之法實亦有關於此
一疹毒出盡則邪氣解散正氣自然和平如發熱煩悶或嘔吐或泄瀉此毒邪壅遏尙未出盡也煩熱者黃連解毒湯嘔泄者柴胡橘皮湯幷外用胡荽酒及苧麻戛法如前待疹子出盡則煩熱自去嘔吐自止矣
一疹有旣收而餘毒未盡至三日之外又復發出或至五六次不已者此因發熱之時不避風寒致令邪氣鬱於肌肉之間留連不散雖曾解散終屬未暢耳若兼雜症亦當隨症治之
疹形色九
凡看麻疹初出之法多於耳後項上腰腿先見其頂尖而不長其形小而勻淨者吉也若色見通紅則疹發於心紅者火之正色也若疹色淡白者心血不足也養血化斑湯主之或四物湯加防風色大紅燄或微紫者血熱也或出太甚者幷宜大靑湯主之或四物湯去川芎加柴胡黃芩乾葛紅花牛蒡子連翹凉血滋陰而熱自除所謂養陰退陽之義亦五死一生之證也若黑色者則熱毒尤甚而十死一生之證此尤不可不明察之而混爲施治也
凡疹初出色赤者毒盛之勢也但大便調咳嗽多右手一指脈輕重取皆有力雖勢重不礙但當隨症調理若嗽少右手一指脈無力雖三日後收其渾身疹瘡變爲紫色壅結於皮膚之間若用解利之藥其色漸轉紅色嗽多流涕頗思飮食者生若投二三劑難變者難療也
疹涕十
凡疹出至二三日必兩鼻俱乾待收完看毒氣輕者淸涕卽來就思飮食此不必服藥若淸涕來遲不思飮食者須要淸肺解毒必俟淸涕出方可不用藥
疹吉凶十一
或熱或退五六日而後出者輕
透發三日而漸沒者輕
淡紅滋潤頭面勻凈而多者輕
頭面不出者重
紅紫黯燥者重
咽喉腫痛不食者重
冒風沒早者重
移熱大腸變痢者重
黑黯乾枯一出卽沒者不治
鼻扇口張目無神者不治
鼻淸糞黑者不治
氣喘心前吸者不治
總論治法十二
一疹喜淸凉而惡濕痘喜溫暖而惡凉此固其大法也然亦當有得其宜者如疹子初出亦須和暖則易出所以發苗之初只要發出得盡則疹毒便解非若痘之苗而秀秀而實而後毒解也痘子成熟之時若太溫熱則反潰爛不收是痘之後亦喜淸凉也故治痘疹者無過熱無過寒必溫凉適宜使陰陽和平是爲得之
一痘宜內實可用補劑疹忌內實只惟解散惟初熱發表時略相似耳旣出之後痘宜補氣以生血疹宜補陰以制陽何也蓋疹熱甚則陰分受其熬煎而血多虛耗陰津被剋故治以淸火滋陰爲主而不可少動其氣若燥悍之劑首尾皆深忌也世知痘症所係之重而不知疹之殺人尤甚方書多忽而不備良可太息也矣
一斑疹之毒皆出於火內經曰赫曦之紀其病瘡瘍故或遇二火司天或司運之歲肺金受制感而發者居多輕則如蚊迹之狀或壘腫於皮膚間名曰癮疹重者如硃點紅暈或片片如錦紋名曰斑疹大抵色赤者吉色黑者凶其症似傷寒發熱凡三四日而出七八日而靨也凡此之類皆屬邪熱治之之法惟辛凉解利而已卽若吐瀉亦斷不可用溫補也如豆蔲乾薑之類切勿輕用而初發之時尤不可大汗只宜升麻葛根透邪煎之屬微表之耳故用宜斟酌有不可一槪取必也
一標出不紅現而發熱轉甚或頭痛身痛煩躁者升麻湯或透邪煎
一色赤稠密身痛煩躁者升麻湯加紫草連翹
一寒熱幷作頭痛背强者升麻湯加羌活防風連翹
一頭項面腫升麻湯加牛蒡子荊芥若脈强火盛熱渴者宜淸降其火以白虎湯加減用之
一自汗煩渴氣壅脈數者化斑湯
一身熱煩渴泄瀉者柴苓湯或四苓散如夏月益元散
一熱甚小便赤澁譫語驚恐者導赤散四苓散加辰砂夏月益元散加辰砂
一咳嗽甚者二母散麥門冬湯淸肺湯
一喘者小柴胡湯去人蔘加五味子
一熱甚鼻衄或便血溺血熱甚者黃連解毒湯血甚者犀角地黃湯
一傷食嘔吐六君子湯加藿香乾葛或減去人蔘熱甚嘔吐者解毒湯小便不利而嘔吐者四苓散一二日不通者導赤散
一大便秘結發熱身痛者大柴胡湯腹脹氣喘者前胡枳殼湯
一咽喉不利甘桔湯兼風熱咳嗽者加防風
一寒熱往來似瘧小柴胡湯如兼咳嗽去人蔘
一靨後身熱不除者升麻湯或去升麻加黃芩黃連各酒炒用
一下痢赤白腹痛者黃芩芍藥湯或加枳殼身熱腹痛者解毒湯
一餘毒未盡變生癰疽瘡癤者升麻湯加防風荊芥牛蒡子
景岳曰按以上萬氏治疹諸條皆極詳妥然其中惟瀉痢氣喘二症則最多疑似蓋二症之由疹毒固當如其治矣然有不因疹毒者如俗醫但見是疹無不槪用寒凉不知有可凉者有不可凉者其有脾氣本弱而過用寒藥或以誤食生冷致傷脾胃而爲泄瀉者亦多有之此一證也雖曰由疹而發而實非疹毒之病矣但察其別無熱症熱脈而兼之色白氣餒者便須速救脾氣急從溫補宜溫胃飮五君子煎胃關煎之類主之若執謂疹毒不可溫則無不危矣此醫之當知本也又如氣喘一症大有虛實蓋十喘九虛若察其本非火證又非外邪而或以大瀉或以大汗而致喘者必皆氣脫之候此非六氣煎或貞元飮必不可也凡此二者皆不可不加細察而或者以氣促作氣喘則萬萬大誤矣又痘瘡總論中有因人因症之辨與此麻疹實同一理所當參閱故不可以麻疹之邪悉認爲實火而不知虛火之爲害也
徐東皐曰痘難疹易之說此俗談耳其有胃氣原弱所感入深又或因瀉利而發有不快或發之未透而隨現隨隱久之邪氣漸入於胃必瀉泄不已出而復出加之喘促則必危矣凡若此者又豈可以易言哉所以但有出疹若見虛弱急當先補脾胃其有欲出不出急當托裏發表以助之且首尾俱不可瀉一如痘症同也
疹禁忌十三
凡疹瘡發表之後紅影出於肌膚切戒風寒生冷如一犯之則皮膚閉密毒氣壅滯遂變渾身靑紫而毒反內攻煩躁腹痛氣喘悶亂諸症作矣欲出不出危亡立至醫家病家皆不可不愼
一疹瘡之症全在調治禁忌如鷄魚炙煿鹽醋五辛之類直過七七之後方可食之惟宜食淡不可縱口致生他疾也若誤食鷄魚則終身皮膚粟起如鷄皮之狀或遇天行出疹之時又令重出誤食猪肉則每歲凡遇出疹之月多有下利誤食鹽醋致令咳嗽則每歲出疹之月必多咳嗽誤食五辛之物則不時多生驚熱此痘疹之家皆所當愼也
疹發熱十四
瘡疹非熱不出凡疹子欲出必遍身發熱或煩躁或頭眩或身體拘急及旣出則身便凉諸症悉解此一層疹子隨卽收者極輕者也如疹子旣出而熱甚不減此毒盛者也宜大靑湯解其毒便澁者宜黃連解毒湯合白虎湯或大連翹飮解其裏大便不通者局方凉膈散加牛蒡子主之
疹喘嗽十五
凡疹症多嗽此頓出頓入之勢也但有疹毒須假嗽多而散故疹後旬日之內尙宜有嗽切不可見嗽多而治嗽也宜愼之疹症屬肺與脾胃肺受火邪則嗽多嗽多則頓出頭面幷及四肢大腸受火邪則上連脾胃而爲泄瀉若早瀉則嗽必減而變爲喘蓋喘嗽二者皆屬於肺然嗽實喘虛得嗽者出得喘者入入則合眼多痰胸滿腹脹色白而毒不盡出症則危矣此疹之宜嗽不宜喘而最不宜於泄瀉也
疹吐瀉十六
凡疹子初起發熱吐利純是熱證不可作寒論此乃火邪內逼上焦則多吐下焦則多利中焦則吐利幷作自利者宜黃芩湯吐利者宜黃芩湯加半夏二錢生薑三片自利裏急後重宜黃連解毒湯合益元散
凡疹出一二日或三四日忽然大瀉嗽多者用升表之藥加以分利治之若瀉而兼喘復見悶亂搖頭者凶
一麻疹現後大便下膿血或因泄瀉而變成膿血者或徑自利者但看瘡疹出多而色紅又多嗽者只宜表疹俟其收後方宜解毒兼治其痢
一疹子初起最忌泄瀉然亦有始終泄瀉而不妨者稟之强弱異也若因瀉嗽減而變爲喘者則危矣詳前喘嗽條
一身熱煩渴泄瀉者柴苓湯四苓散如熱甚或夏月益元散
一疹後作痢亦有看手咬指甲撕口脣皮及咬人等症當以解毒分利藥治之若所下稠涎紅白相兼者務要用解毒之藥若晝夜由三五十次漸減至二三次或漸多嗽右手一指脈漸起淸涕復來者方可望生若痢變煤色或成屋漏色或如靑菜色肛門如筒喘促音瘂飮食不進午後顋紅皆不治
景岳曰自古方書凡發揮未盡及用治未當者間亦有之而惟於泄瀉一症則尤其爲最何也蓋古人以泄瀉爲熱者什九故多用河間黃芩芍藥湯爲主治而不知凡屬泄瀉最多脾腎虛寒也卽如出疹一症雖有由疹毒而瀉者然果係實熱多不作瀉但致瀉者率由脾胃之弱若但知淸火解毒則脾必日敗而漸成屋漏靑菜色及氣促絶食不治之證矣病而至此豈猶熱耶總屬誤耳故凡治泄瀉者卽雖是疹亦必察其有無熱邪如無熱症熱脈卽當於痘瘡泄瀉條求法治之庶最危者猶可望其生也故余於諸法之外而獨言其要者有如此
疹飮食十七
凡出疹者多有五六日不飮食此胃爲邪氣所侵亦爲邪氣所養故不食亦不妨切不可着意治之只宜治疹疹瘡出盡毒氣漸解卽思飮食尤不可與麪食雖用粥飮每次只可少與候氣淸神爽身全不熱漸漸加添但宜少而頻也
凡出疹之先平昔過用麪食者或正出時吃麪食者或胃氣漸開卽思麪食而用早者因動胃火以致淸涕不來身體作熱兩眼看手咬指摳鼻撕口脣皮及撕眼剳毛者此皆疹後食復之病也當淸肺解毒加消導之劑治之
疹飮水十八
凡患疹之人不拘大小自起至收必皆喜飮凉水此不必禁但宜少不宜多宜頻不宜頓則毒氣隨之漸解
疹渴十九
凡疹子渴喜飮水純是火邪肺焦胃乾心火內亢故也初熱發渴者升麻葛根湯加天花粉麥門冬渴甚者人蔘白虎湯合黃連解毒湯主之
疹汗衄二十
凡疹子發熱或自汗或鼻衄者不須止之此亦散越之義汗者毒從汗散衄者毒從衄解但不可太過如汗太多人蔘白虎湯或合黃連解毒湯衄太多者玄參地黃湯
疹躁妄狂亂二十一
凡疹有初熱而見煩擾譫妄狂亂者宜升麻葛根湯調辰砂益元散主之
一疹收之後餘熱未盡日夜煩躁譫語狂亂者辰砂益元散用燈心湯調下或四苓散加燈草黃連黃芩調水飛朱砂五分主之
疹咽痛二十二
痘疹咽痛亦是常候乃火毒上薰而然也勿以喉痺同論妄用鍼刺蓋此非喉痺癰腫原無惡血可去也痘疹喉病只是咽乾作痛宜甘桔湯加牛蒡子或射干鼠粘子湯細細嚥之更以玉鑰匙吹之
疹脣口瘡二十三
凡出疹之先或有胃火及出疹之後餘毒不散此熱毒收於牙齦上下故幷脣口生瘡遇有此症每日用溫米泔水洗十餘次急用解毒之藥治之若或失治多變走馬疳也
疹腹痛二十四
凡疹初熱一日至五六日之間多有腹痛之症此大腸之火鬱於皮竅之中故作腹痛俱不可認作傷食用消導之藥或以手揉俱能致害但解疹毒毒散則腹痛自止最宜愼之
疹後諸症二十五
凡疹後餘毒未盡隨當解之若停留日久不解則必致喘嗽或喉中痰響或爲四肢冷痺或目無光彩面色靑白或鼻孔如煙筒或嗽聲不出若右手一指脈輕取散亂重按全無則成難治之證矣
一疹子收後身有微熱者此虛熱也不須治之待血氣和暢其熱自退若熱勢太甚或日久不減宜用柴胡麥門冬散甚則黃連解毒湯或合人蔘白虎湯
一疹後熱不退而髮枯毛竪肉消骨立漸漸瘦爲骨蒸勞瘵之症者宜萬氏柴胡四物湯主之或蘆薈肥兒丸加當歸連翹治之遲則變症爲睡則露睛口鼻氣冷手足厥逆遂成慢脾風瘈瘲不治之證矣
一疹後熱不除忽作搐者不可以急驚風同論宜導赤散加人蔘麥門冬送七味安神丸小便淸者可治短少者難治如見多痰或用抱龍丸或以四物湯加麥門冬棗仁淡竹葉甘草龍膽草黃連茯苓辰砂石菖蒲之類治之或以此藥爲末用蒸餠猪心血爲丸服亦可
一疹退後多有咳嗽之症若微嗽不已者此餘毒未盡也用淸肺飮加生甘草牛蒡子主之若嗽甚氣逆發而不已者此肺中伏火金虛葉焦也宜淸肺飮或淸肺湯合人蔘白虎湯六一散之類主之若身熱頓嗽甚至飮食俱嗆出或咳出血皆熱毒承肺而然宜多用門冬淸肺湯或加連翹或淸金降火湯主之若咳甚而面浮目腫胸高喘急血出口鼻面色靑赤昏躁搖頭者死證也又有肺氣本虛爲毒所逼而發喘不已但無嗽血嗆食等症者宜用淸肺飮倍加人蔘治之不可拘於肺熱之說而純用淸肺解毒之藥也
一疹後餘熱未盡或熱甚而失血者四物湯加茵陳木通犀角以利小便使熱氣下行則愈若血在上者去川芎
一疹後餘毒入胃久而不散以致牙齦黑爛肉腐血出臭氣衝人者名爲走馬疳用馬鳴散主之甚者用人中白蘆薈使君子龍膽草黃連五靈脂浸蒸餠爲丸滾水服之以淸胃火若面頰浮腫環口靑黑齒脫脣崩鼻壞者死證也
一疹退之後飮食如常動止如故乃卒然心腹絞痛遍身汗出如水者此因元氣虛弱失於補養外雖無病裏實虛損偶然爲惡氣所中謂之中惡此朝發夕死之證
附麻疹二十六
痘之外有疹疹子外又有麻疹麻疹者亦疹之類卽斑疹也但正疹則熱至五六日而後一齊湧出出皆粒粒成瘡非若麻疹之皮紅成片也且麻疹之出則不拘三四日以火照之遍身塗朱之狀此將出之兆出則細碎皮紅成片如蚊蚤之迹者卽麻疹也亦或有六日始出出而又沒沒而又出不過一周時許世俗謂一日三出三日九出後方齊出透徹然亦有不拘者只三日間從面至胸背手足雖隨出隨沒然只要出透以遍身紅潤者爲美重者遍身膨脹眼亦封閉色有赤白微黃不同只要紅活最嫌黑陷及面目胸腹稠密纏鎖咽喉者爲逆發不出而喘者卽死所謂麻者以遍身細碎如麻無有空處故也然又有遍身但紅而絶無斑點者是又謂之火丹亦其類也故痘家有夾疹夾麻夾丹等症總皆熱毒所致俱當詳辨也
一麻疹初起呵欠發熱惡寒咳嗽嚔噴流涕宜升麻葛根湯加蘇葉葱白以解肌切忌大汗若潮熱甚者加芩連地骨皮譫語者調辰砂益元散咳嗽加麻黃杏仁麥門冬石膏咳甚熱甚者用凉膈散加桔梗地骨皮泄瀉者宜四苓散便紅合犀角地黃湯吐血衄血用犀角地黃湯加山梔小便赤加木通寒熱似瘧小柴胡湯
一麻疹已出煩躁作渴者解毒湯合白虎湯喘而便閉者前胡枳殼湯加五味子便秘甚者小承氣湯譫語溺閉者導赤散小便如泔者四苓散加車前木通譫語如狂者解毒湯調辰砂益元散大小便血者犀角地黃湯合解毒湯吐血衄血解毒湯加炒山梔童便泄瀉解毒湯或四苓散喘兼泄瀉溺赤澁者柴苓湯煩熱大渴作瀉者白虎湯加蒼朮猪苓熱盛乾嘔者解毒湯傷食嘔吐四君子湯夏月因熱作嘔四苓散加人蔘
一麻症初起及已出已沒一切雜症俱與痘疹大同但始終藥宜淸凉雖曰麻喜淸凉痘喜溫暖不易常道然虛則補實則瀉寒則溫熱則凉方是醫家玄妙故治麻亦有血虛而用四物湯氣虛而用四君子湯傷冷則溫中理中之藥皆常因症而用也
一麻症收後餘毒內攻凡尋衣摸床譫言妄語神昏志亂者死如熱輕而餘毒未除必先見諸氣色若有所見須預防之始終以升麻葛根湯爲主或四味消毒飮或六味消毒飮解毒湯隨症選用仍忌魚腥葱蒜等物
水痘二十七
凡出水痘先十數點一日後其頂尖上有水泡二日三日又出漸多四日渾身作癢瘡頭皆破微加壯熱卽收矣但有此疾須忌發物七八日乃痊
一水痘亦有類傷寒之狀身熱二三日而出者或咳嗽面赤眼光如水或噴嚔或流涕但與正痘不同易出亦易靨治以淸熱解毒爲主
麻疹論列方二十八
四君子湯補陣
五君子煎新方熱陣
六君子湯補陣
四物湯補陣
六氣煎新方因陣
人蔘敗毒散散陣
化斑湯寒陣
白虎湯寒陣
人蔘白虎湯寒陣
小柴胡湯散陣
大柴胡湯攻陣
荊防敗毒散痘疹
甘桔湯因陣
解毒湯痘陣
黃連解毒湯寒陣
麻黃湯散陣
升麻湯痘疹
升麻葛根湯散陣
透邪煎新方因陣
托裏散痘疹
局方凉膈散攻陣
柴歸飮新方因陣
淸肺飮痘疹
淸肺湯痘疹
柴胡橘皮湯痘疹
仲景黃苓湯寒陣
二母散痘疹
射干鼠粘子湯痘疹
麥門冬湯痘疹
導赤散寒陣
萬氏柴胡四物湯痘疹
四苓散和陣
柴苓湯和陣
養血化斑湯痘疹
小承氣湯攻陣
益元散寒陣
門冬淸肺湯痘疹
大靑湯痘疹
瀉白散寒陣
淸金降火湯痘疹
溫胃飮新方熱陣
貞元飮新方補陣
柴胡麥門冬散痘疹
胃關煎新方熱陣
抱龍丸小兒
玄參地黃湯痘疹
大連翹飮寒陣
玉鑰匙因陣
七味安神丸小兒
胡荽酒痘疹
馬鳴散痘疹
犀角地黃湯寒陣
四味消毒飮痘疹
六味消毒飮痘疹
蘆薈肥兒丸小兒
桂枝葛根湯痘疹
前胡枳殼湯痘疹
黃芩芍藥湯寒陣
備用方
具列痘疹方末所當詳閱
景岳全書卷之四十三烈集痘疹詮
痘瘡上
總論一
痘瘡一症俗曰天瘡原其所由實由胎毒內藏而復因時氣外觸其毒乃發故傳染相似是亦天行疫癘症也但考之內經則止言瘍胗卽今斑疹之屬也故自越人仲景元化叔和諸公皆無一言及痘可見上古本無是症而今則何以有之愚謂近代之毒必以醇酒五味造作太過較古人之恬淡相去遠矣或者未信余言第觀藜藿膏梁之家卽有不同今之北虜亦不出痘原其所由實由是耳豈果彼無胎毒耶故凡多遭此害者當以余言熟味之
一痘瘡變幻百出虛中有實實中有虛要非曲學偏見者可以窺其堂室若目力心思一有不到則害不小矣設或知症而不知形則無以洞其外知形而不知脈則無以測其內知脈而不知本則無以探其源知本而不知因則無以窮其變知因而不知藥則無以神其治只此數事今醫果能全之否設有不能而强以爲能則致害於人獲罪於天能無畏乎故余於痘疹一門留心旣久積驗已多因蒐採先哲之最精於此者如文中陳氏仲陽錢氏立齊薛氏羅田萬氏晨峯程氏東皐徐氏改齋支氏幷其他雜錄等書有述其舊者有發其未發者有剖其疑似者有因涉歷而吐其心得者盡我愚衷集而成帙痘疹玄秘似無出此
初辨痘症二
痘疹發熱大抵初時與傷寒相似然傷寒之邪從表入裏故見各經之症痘疹之毒則從裏出表故見五臟之症如呵欠悶頓肝症也乍凉乍熱手足稍冷多睡脾症也面燥顋赤咳嗽噴嚔肺症也驚悸心症也骪凉耳冷腎症也又觀心窩有紅色耳後有紅筋目中含淚或身熱手指皆熱惟中指獨冷乃知是痘證也便當察其虛實隨證治之
辨痘歌
五指稍頭冷驚來不可當若逢中指熱必定是傷寒中指獨自冷麻痘症相傳女右男分左分明好細看
看耳歌
兩耳紅筋痘必輕紫筋起處重沈沈急須用藥相攻治十個難求三五生
看痘法
凡初看痘法以紙撚蘸油照其顆粒次以手摸面頰如紅色隨手轉白隨白轉紅謂之血活生意在矣若揩下不白擧之不紅是謂血枯縱疎亦危又看目睛神光口脣舌尖紅活如常無燥白之色乃爲吉兆自可無憂此觀痘疹之大治
察脈法
凡看痘之法一見發熱卽當先察其脈蓋凡痘瘡將出者未見形迹必先發熱旣見發熱脈必滑數但微見滑數有神而不失和緩之氣者其痘必輕而少若滑數加倍而猶帶和緩者其痘必多而重尙亦無害若滑數之甚又兼弦躁或芤急無神而全無和緩之氣者其痘必甚而危故余於初熱時便能斷其吉凶人多驚服而不知所窺在脈也凡診此之法但全握小兒之手而單以拇指診之亦最易也看疹之法此爲第一而今醫多不知之亦以古人之未之及耳
認痘法
凡痘瘡緊小充實者名曰珍珠痘此則易壯易靨高大飽滿者名曰大痘此則早壯而遲收四圍起而中心陷者名茱萸痘平扁不突者名曰蒸餠痘此則有凶有吉稀者輕密者重
論脈三
痘自發熱以至起脹毒從內出陽之候也脈宜浮大而數不宜沈細而遲自灌膿收靨以後毒已外解陰之候也脈宜和緩不宜洪數又曰痘瘡之脈中和爲貴不可過於躁疾或見微小故曰脈靜身凉者生脈躁身熱者死又陽病得陰脈者死大抵四時以胃氣爲本胃氣者以四時之脈而皆兼和緩卽胃氣也蓋滑數浮洪爲太過太過爲實實者邪氣實也弦遲微弱爲不及不及爲虛虛者正氣虛也設以太過不及之脈而中無和緩之氣是皆死候之脈故曰人無胃氣則死
形色情性四
凡天行痘疹之時有於未出之先察其形色情性可以預知吉凶也一觀其色如面顔紅白明潤與平日同而無變者吉如忽見紅赤而太嬌或白而無彩頓然改變異於平時者凶又如額有靑紋目有赤脈口有黑氣耳有塵痕者皆大凶之兆二觀其形凡精神暢爽動止便利語言淸亮者無病而吉也如精神衰弱動止遲留言語低微異如平時者凶又原具壽相者吉如有夭相則凡頭破顱解項小脚細聲微目無精彩或睛光露神啼聲斷續無喜無情而自語自笑聰慧太早肉浮骨嫩者皆不吉之兆三觀情性凡未發熱時忽生喜心若與父母愛戀不忍捨者及聞見怪異言語妄誕者皆凶兆也
日期五
痘瘡大約之數發熱三日報痘三日起脹三日灌膿三日結靨三日共十五日乃大率常數此其正也惟痘密毒甚者常過其期痘疎毒微者常不及期固有不可一例拘者但得痘色明潤根窠紅活飮食二便如常又無表裏雜症雖遲數日不妨設有當出不出當起不起當膿不膿當靨不靨者須詳察其症或爲元氣虛弱不能運行則補其元氣或爲雜症攻剝不能通灌則去其雜症又六日以前毒發未盡有雜症者常也六日以後毒該盡出雜症當除而不出者爲逆須詳辨而急治之
五臟證六
痘疹二症古人有云痘自裏而出於臟其毒深故久熱而難出爲重疹自表而出於腑其毒淺故暴熱而易出爲輕余謂此說未必然也蓋痘疹皆出於臟腑未有表裏不相通者但出於腑者在痘亦輕出於臟者在疹亦重所以凡是疹子必發熱至五六日而後出不可言易且疹子多屬肺經豈肺經非臟耶
一心經痘症心主火凡紅赤煩渴或上竄咬牙者心臟熱也心熱者導赤散心虛者人蔘麥門冬生地黃當歸之類煩渴邪盛者葛根解毒湯脾經痘症多有吐瀉腹痛者訣云發熱肚中痛癍瘡腹內攻發多防未透發少更防癰可見瘡疹腹痛乃爲惡候當察腹痛吐瀉各條治之肺經痘症凡發熱之時喘息氣逆喉中涎響此肺經惡候也蓋毒火內蒸刑肺而然當察本條治之肝經之痘凡發熱之初多有驚搐等症蓋痘毒多熱熱則生風風熱相搏故發驚搐然有當速治者有不必治者詳見本條腎經痘症初發熱時便覺腰痛蓋腎與膀胱爲表裏今毒由太陽傳入少陰所以腰痛此其毒陷陰分最非佳兆宜察本條治之
一毒歸五臟症有不同當詳辨也毒歸於心則爲斑疹爲驚悸爲壯熱爲咽乾爲痛爲渴爲汗爲丹瘤爲癰瘍潰爛毒歸於肺則爲咳爲喘爲癢爲衄血爲瘡乾燥皺揭爲肩臂痛毒歸於脾則爲吐爲瀉爲腫爲脹爲腹痛爲脣瘡破裂爲舌本强爲手足痛爲不食毒歸於肝則爲悶亂爲水疱爲目病爲卵腫爲乾嘔爲筋急拘攣爲吐蛔爲寒戰咬牙毒歸於腎爲腰痛爲黑陷爲失音爲手足逆冷爲咽乾痛爲飢不欲食爲多唾毒歸於腸胃爲泄瀉爲痢膿血爲腹鳴失氣爲大便不通毒歸於膀胱爲小腹滿痛爲溺血爲遺溺爲小水不通爲頭頂腫痛爲反張爲目上視以上五臟之症擧其槪耳凡諸症治俱備雜症各條之中宜詳究之
分氣血七
一氣血各有所主凡痘之終始無非藉賴血氣但得血氣充暢則易出易收血氣不足則變症百出故治痘者必當先顧血氣然氣屬陽無形者也血屬陰有形者也故無形之屬皆氣主之有形之屬皆血主之是以氣主標血主本氣主發血主肥氣主形血主色氣主橐籥血主根基故氣能起脹以主郛郭血能灌漿以成飽滿至其爲病則凡爲白爲陷爲灰色爲不起發爲頂有孔爲出水爲痛爲癢爲浮腫爲豆殼爲不靨不落爲飢表不固爲膚腠不通等症皆氣之爲病也又如爲紫黑爲乾枯爲無血爲無膿爲黑陷黑靨爲腫痛牙疳爲疔癰斑疹爲津液不達爲痘後餘毒皆血之爲病也此氣血之分固有如是然血無氣不行氣無血不止氣至而血不隨雖起發而灌必不周血至而氣不至雖潤澤而毒終不透故治此者有不可不兼顧也
辨虛實寒熱八
一察痘之要惟在虛實二字蓋實者邪氣實也邪實者宜淸宜瀉虛者血氣虛也血氣虛者宜溫宜補且痘本胎毒非藉元氣不能達非藉元氣不能收故凡欲解毒淸火亦須憑藉元氣使元氣無力則淸亦不能淸解亦不能解設有不支尙能堪此淸解不此痘瘡之終始皆當斟酌元氣爲主
一痘瘡表實裏虛者必易出難靨表虛裏實者必難出易靨若表裏之氣俱充實其瘡必易出易靨故凡自始出以至十日之外外則渾身壯熱內則飮食二便俱如常此卽表裏俱實者也其瘡必光澤起發且易收易靨也
一表裏各有虛實凡表虛者或惡寒或身不大熱或寒熱往來四肢厥冷或面靑色白多汗惡風或怠惰嗜臥或痘色灰白頂陷不起發不光澤或色嫩皮薄癢塌或如水泡摸不礙手或根窠不紅或倒靨不能結痂脈必浮細而弱是皆表虛之證治宜溫補陽分裏虛者凡痘瘡已出未出之間有爲吐瀉嘔惡或喜熱飮食或爲少食不思飮食或食亦不化或爲二便淸利爲溏瀉爲不渴爲氣促聲微爲神昏多睡爲腹膨噯氣爲呑酸爲脈弱無力是皆裏虛之證治宜溫補陰分表實者爲身體壯熱無汗爲面赤脣紫頭疼身痛眼紅鼻塞皮焦膚赤手足熱甚爲痘色紅紫焮腫疼痛爲皮厚而硬爲癰腫斑疔爲脈浮洪滑大是皆表實之證治宜淸解表邪裏實者爲二便秘結胸膈脹滿爲脣燥咽乾口瘡舌黑爲大渴咳嗽痰涎喘粗爲煩躁驚狂聲高譫語爲脈沈數洪滑是皆裏實之證治宜淸解裏邪
張翼之曰吐瀉少食爲裏虛陷伏倒靨灰白爲表虛二者俱見爲表裏俱虛用異功散救之甚至桂附靈砂亦可用若能食便秘而陷伏倒靨者爲裏實輕則射干鼠粘子湯重則前胡枳殼湯下痢多血能食者爲裏實若實其裏則結癰毒紅活綻突爲表實若補其表則潰爛不結痂
一痘瘡表裏皆有寒熱熱則陽證寒則陰證寒則血氣凝澁而不章熱則血氣淖澤而不歛然熱證多實最忌芪朮桂附及諸熱燥之物若元氣虛弱者卽有熱證總不可執爲實熱寒證多虛最忌芩連梔檗及諸苦寒之物雖形體强盛但見虛脈虛症總不可認作有餘
表寒者不起發不紅活根窠淡白身凉癢塌倒陷乾枯皆肌表無陽之證治宜補陽溫表
裏寒者爲吐瀉爲嘔惡爲腹脹爲腹痛爲呑酸爲不欲食爲寒戰咬牙氣寒喜煖爲二便淸利完穀不化皆臟腑無陽之證治宜溫中補陽
表熱者爲肌膚大熱根窠紅紫頂赤發斑頭面紅腫紫黑焦枯癰腫疔毒痛甚皆火在肌表之證治宜散邪解毒
裏熱者爲煩躁狂言口乾大渴咽腫喉痛內熱自汗小便赤澁大便秘結衄血溺血皆火在臟腑之證治宜淸熱解毒
虛實寒熱等證雖表裏之分各有如此然表之虛實表之寒熱孰不由中氣之所使故惟善治中氣則未有表不和調者也是卽必求其本之道
一純陰無陽之證凡痘瘡發熱手足却宜和煖若手足厥冷必其人曾有吐瀉脾臟氣虛也脾主四肢所以冷爲惡候卽有外證亦不可單用發散反損脾胃之氣此當溫中兼表宜黃芪建中湯或六氣煎五物煎加防風羌活生薑荊芥之類以補養脾胃血氣而助痘疹之成就也
部位吉凶九
一五臟之屬皆見於於面故但察部位可知吉凶蓋人之面部左頰爲肝右頰爲肺額上爲心頦下爲腎鼻爲脾土又目爲肝之竅鼻爲肺之竅口爲脾之竅耳爲腎之竅舌爲心之苗若痘疹未出之先但得面中諸部明潤者吉燥暗者凶又山根爲命宮年壽爲疾厄宮此二宮紅黃光明者吉靑黑昏暗者凶
三陽之脈皆會於面正額爲太陽脈之所會脣頦爲陽明脈之所居兩耳前后爲少陽脈之所過痘爲陽毒故隨陽氣而先見於面惟陽明經乃胃與大腸積陳受腐血氣俱多之處故痘疹初發但於本經口鼻兩旁人中上下顋頦年壽之間先出現者爲吉如太陽經則水火交戰之處少陽經則木火相幷之鄕若於其位先現者凶凡起漿收靨亦皆如是
一通身部位皆有所辨如頭爲諸陽聚會之處兩頤兩頰爲五臟精華之腑咽爲水穀之道路喉爲呼吸之關門胸腹乃諸陽受氣之海爲心肺之所居脊背乃諸陽之統會爲十二經臟氣之所繫凡此五處稀少者吉若頭額多者謂之蒙頭頸項多者謂之鎖項胸前多者謂之瞞胸蒙頭則陽毒亢眞陰竭鎖項則出入廢氣化絶瞞胸則心腹近神失守兩頰兩頤多至成片或如塗朱則肝盛剋脾凡此者至八九日間多見滑泄瀉靑或不能食最爲險候故皆不宜多也惟四肢雖諸陽之本然乃身所役使卒伍卑賤之屬故雖多亦不至害凡起發成漿收靨俱如此也又心窩手足心謂之五心痘俱多者必重若頭面胸項手足細碎稠密一樣者恐氣血衰微脾胃虛弱不能周流灌注則無不危矣
痘形痘色吉凶十
萬氏曰形乃氣之充色乃血之華凡看痘者舍此更無他法是故形貴尖圓起發若瘡皮厚硬而平者凶色貴光明潤澤根窠紅活而慘黯昏黑者凶然形有起發而或致變者由色不明潤根不紅活故耳若痘色光澤根窠紅活雖平亦爲可治然色以紅活爲貴而猶有圏紅噀紅舖紅之別圏紅者一線淡紅緊附於根下而無敗走之勢吉之兆也噀紅者血雖以附而脚跟血色隱然不聚險之兆也舖紅者痘色與肉不分平舖散漫凶之兆也以此察之則死生可預決矣根窠者血之基膿者血之成故六日以前專看根窠若無根窠必不灌膿六曰以後專看膿色若無膿必不結痂此必然之勢也
吉證十一
一看口脣舌尖紅活無燥白之色者吉
二着根窠紅潤圓活地白分明者吉
三看心窩額上稀少者最爲順候
四看痘頂出來不焦不紫者吉
五看顔色無黑陷痘頂內暗而黃如蒼蠟色外潤而黃如油色者吉
一凡看痘之法須察部位幷察多寡大抵痘少者毒少而吉痘多者毒甚而凶如上而頭面次而咽喉前而胸腹後而腰背下而四肢凡此五處但得二三處稀少而頭面別無危證卽吉候也若五處通身皆密卽雖顆粒分明恐氣血不能周給必難盡灌或旣灌而不能收或旣收而不能脫客强主弱而外盛內虛小舟重載而力不勝任鮮不覆矣此多寡之宜察勿謂雖多亦吉也
凶證十二
痘未出而聲瘂嗾喉者不治已出五曰內見者亦不治
痘未壯而先抓破無氣血者不治
痰涎壅盛氣急者不治
痘未出已出而神昏氣促躁亂不寧者不治
腹痛而瀉膿血者不治
肌肉黎黑如被杖者不治
漿水米粒不入口或飮食嗆喉者不治
眼中神光不明珠色轉綠轉赤者不治
閉目昏睡舌捲囊縮者不治
頭溫足冷悶亂飮水者不治
吐瀉不止藥食不停不化直下及肛門如竹筒者不治
胃熱發黃身如橘色下利者不治
痘初出卽靑晦焦黑者不治
密如蠶種全不起發平片花搭者不治
痘瘡癢塌寒戰不止者不治
舊有瘡瘍走漏氣血而敷藥不效者不治故曰不怕五心有痘只怕原瘡泄漏原瘡卽是未痘之先有瘡泄去膿血最爲凶也若果五心稀少而飮食如常者亦不妨事
痘後傷風傷食肌肉瘦脫者不治
上除此之外雖有雜證險證及痘之稠密但略有潤澤興起之意須仗醫之高妙患家之心託弗惑細心調理自有可收全功者
怪痘形症十三
怪痘者乃逆痘中之尤甚者形症不一不可不辨
一痘初出時面胸手足已見紅點却不起發不成膿漿隨卽收斂若加氣促聲瘂悶亂者卽死此名內陷症也此症若無煩喘悶亂等候者名曰試痘過五七日後必復發熱而痘出者其痘必重
一痘瘡初出如蚊蚤所咬三曰後反不見者名反關痘五日死
一痘子出現三兩成叢根脚堅硬成塊者此名痘母六七日死
一痘子將出身上有紅腫結硬處似瘤非瘤似癰非癰者亦名痘母三五日死以上二症俱宜眞人解毒湯救之
一痘初出便成血泡或水泡隨卽破壞者此名爛痘二三日死
一痘出後遍身都是空殼不作膿水者此名空痘八九日死
一痘當出現起發之時中有乾黑者此名鬼痘宜用臙脂水塗之勿使蔓延若不能急治則乍起乍塌當靨不靨或多作番次而出綿延日久而死
一痘出起發之時中有痛甚如刀剜叫哭不停者此名痘疔五六日死
一痘當起發之時枯燥不潤塌伏不起皮膚皺揭者此名乾痘五六日加煩滿喘急而死
一痘於起發之時皮嫩易破摸之溫手者此名溫痘六七日癢塌而死
一痘起發之時瘡色嬌艶皮薄光潤鮮紅可愛者此名嫩痘八九日後不能成痂必癢塌而死
一痘於起發養漿之時瘡頭有孔漿水漏者此名漏瘡五六日後癢塌而死
一賊痘者是諸痘未漿而此痘先熟也又名假雲泛多在太陽喉口心胸等處三日見者六日死四日見者七日死五六日見者十一二日必死也
一痘出雖稀根窠全白無血色三四日後雖亦起脹然按之虛突此亦名爲賊痘氣血太虛至灌漿時必變成水泡大如葡萄皮薄若紙抓破卽死
一膿水將成之時其瘡自破有孔而深者此名倒陷
一將靨之時不能成痂皮脫骨黑者此亦名倒陷俱不治
一痘於收靨之時不能成痂皮肉潰爛膿水淋漓者此名痘癩能食則生不能食則死凡以上者皆不治之證
死證日數歌十四
初出頂陷連肉紅過至九日一場空又如血點帶紅紫斑症只在六日中發斑黑者在朝夕斑靑頃刻去匆匆無膿癢塌期二日不治腰疼及挺胸報痕似疿如蠶種舌捲囊縮命不充紫泡刺出黑血者飮食嗾喉症俱凶難療面腫痘不腫靑色黑陷及無膿二便流利下腸垢更加吐瀉出蛔蟲頭溫足冷好飮水痘先驚後藥難攻氣促泄瀉渴不止目無神者數當窮聲瘂失音叫與哭痘色縱好也難終有種氣急亦難治庶幾貫好是傷風見此宜服蔘蘇飮起死回生須見功
發熱三朝辨吉凶十五
一初發熱時身無大熱或熱或退神淸氣爽脣鼻滋潤腰腹不疼自始至終皆飮食如常大便稠實小便淸利而無雜症者吉不必服藥
一初熱時先發驚搐一二次而隨止者此痘出心經也乃爲吉兆不必治之若甚驚不止日發三五次或連日不止痘出多而密者乃凶兆也
一初發熱時吐瀉不甚而隨止者吉
一正發熱時或得大汗一身汗隨止而脈見稍平者吉
一初發熱時用紅紙條蘸麻油點照之如心窩或遍身有成瑰紅者八九日後決死
一發熱一日卽遍身齊出或稠密如蠶種摸之不礙手者決死
一發熱時腹中大痛腰如被仗乃至報痘而痛猶不止者決死
一發熱時頭面上有一片紅如胭脂者八九日以後決死
一發熱時口鼻或大小便俱失血者決死
一發熱時妄見妄語昏不知人者死
一發熱時腹脹而痛大叫不止者死
一正發熱三日之內其熱勿退而反煩躁悶亂坐臥不安此外雖淸凉內却熱也若見手足冷腹脹氣喘者卽死以上諸症俱不必治
報痘三朝辨吉凶十六
一見點之時頭面稀少胸前背上皆無根窠紅潤頂突礙手如珠光澤此爲上吉不必服藥
一發熱三日或四五日熱稍退乃於口鼻顋頤地閣頸項之間或四肢先放數點大小不一淡紅潤色痘與肉色紅白分明者吉
一痘作二三次出三日後手足心方纔出齊出齊後頭面胸背稀少尖圓緊實飮食二便如常者吉如無他症不宜妄行用藥
一痘之初出三五相連者必密單見者必稀
一痘瘡上身多下身少者吉反是者險
一發熱至五六日痘應出不出以燈照之只在皮膚中有紅點但其色脈和平別無逆症忽然眩冒大汗出者毒氣痘瘡一齊從汗而出者此名冒痘再無壅遏之患乃吉兆也
一痘瘡變化莫測有等身無大熱亦見報痘但不灌膿結痂或出而復沒者此名試痘不可誤作輕看再過數日忽然大熱必然復出宜審治之
一發熱一日便出者凶或一齊湧出如蠶種密布者決死
一大熱未退而見紅點數粒先見於太陽額角髮際天庭或山根以上等處此陽毒承虛上侵陽位也大非吉兆再加目紅脣裂痰鳴色紫或白者尤甚又或有三五粒聚於一塊者此名銅錢痘皆不吉之兆急宜凉血解毒以防其危
一痘瘡初出紫色紅片者名紫雲痘四日死
一痘瘡初出當頂紅者六七日死蓋痘欲淡紅如線附於根下不欲當頂紅也
一痘已出一遍又出一遍心腹疼痛不止口氣臭色紫黑者決死
一痘瘡皮薄色白而光根窠全無紅色或根帶一點紅三五日後乃如綠豆樣此痘決不能成膿只成一胞淸水擦破卽死
一色紅帶艶皮肉盡紅者必不成膿癢塌而死
一報痘之時全不起頂有如湯泡及燈草火燒者十餘日後必癢塌而死
一報痘之時有黑斑如痣狀或肌肉有成塊黑者卽死
一報痘時若口鼻及耳有紫紅色或血出不止者決死
一報痘之時應出不出或起紅斑如蚊跡者六日後必死
一報痘之時腰腹痛或狂言煩躁大渴吐瀉不食者俱不治
一報痘之後痘已齊而身熱不退反甚者死
一痘齊之後毒已外達則內當安靜而反見煩躁悶亂譫妄不止者此邪氣盛極神機無主也必死
起發三朝辨吉凶十七
自報痘三朝之後不疾不徐先出者先起後出者後起大小分明不相連串尖圓堅實紅活肥滿面目漸腫依期灌漿飮食二便如常而無他症者此表裏無病大吉之兆不必服藥
一痘雖起發而色見灰白腫如餳餠者看其人臟氣何如如能食便調無他症者吉若不能食或吐利或瘙癢者凶
一痘起一分則毒出一分至五六日不盡起發又色不紅活者大無生理
一起脹三日已足痘皆滿頂紅紫者凶面目腫甚者亦凶
一痘當起脹之時遍身雖起而頭面全然不起或痘不脹而肉脹頭面皮肉紅腫如瓠瓜之狀而痘反不起者決死
一起脹之時遍身痘頂有眼如鍼孔紫黑色者決死
一痘色乾燥不潤慘黑不明或灰白漸至倒陷或發紫泡者皆死
一起脹時凡腰腹大痛或腹脹不能飮食或氣促神昏或悶亂不寧或泄瀉煩渴或脣白痰鳴狂言妄語啼哭呻吟如見鬼神者皆死
一起脹時吐利不止乳食不化或二便下血者死
一手足間見而復隱起而後塌或通身隨脹隨沒躁而發喘者死
一痘已起脹內有六七粒細而成塊於中有一大痘扁濶歪斜者凶
一痘起紫色刺出黑血如屋漏水者死
一痘於起發時瘡頭便戴白漿者不分何處幷非佳兆不特脣口然也
灌膿三朝辨吉凶十八
一痘自起發之後小者漸大平者漸高陷者漸起外帶微紅內涵淸漿以至灌膿之時却要個個成膿根脚紅活其形圓滿光澤此時毒化成漿由綠色而漸變蒼蠟以手按之其皮堅硬膿漿厚濁約束完固無少破損飮食二便如常此上吉候也不必服藥
一痘密者自起至漿漸至壯大未有不相串者雖相連屬只要根脚分明陷者盡起無處不透則毒從漿化膿成而毒自解無伏留者矣此亦吉候
一痘之初出或頂平或中心陷下或白色只要其人能食二便如常治無乖謬以及灌膿之時陷者微起平者微尖淡白者紅活窠中血水盡化爲膿但得如此毒已解矣又表無痛癢之症裏無吐瀉之症是表裏俱無病也如此者坐待收靨不可妄投湯劑
一灌膿時紅紫黑色外剝聲瘂者死
一灌時純是淸水皮薄而白如水泡者三四日必抓破而死
一膿不能灌而乾枯焦黑或全無血水塌陷者卽死
一頭面腫大瘡盡搔破臭不可近而足冷者決死
一灌膿之時吐利不止或二便下血乳食不化痘爛無膿者決死
一灌膿之時二便不通腹脹肉黑發斑譫妄氣喘或寒戰咬牙者決死
一回漿之時漸當蒼黑收斂而反光嫩不斂者此氣血兩虛漿不能乾必發癢搔破而死
一膿漿未成忽然乾收或靑紫焦黑者死
一忽然作癢正面抓破皮脫肉乾者死
一諸痘有漿而天庭不起或額上如沸湯澆破臭連兩頰水去而乾似靨非靨者死
結靨三朝辨吉凶十九
一痘至十日之外血化毒解膿必漸乾如蒼蠟色或如葡萄色從口鼻兩旁面部收起以至胸腹而下然後額上與脚背一齊結靨而落別無內症飮食二便如常或從手足心手指尖或陰上先收者俱吉候也
一痘旣蒼蠟收靨而身有微熱者乃燒瘢之證但飮食如常俱不必治
一痘當靨時遍身臭爛目無神氣者決死
一當靨之時遍身發癢搔破無膿皮捲如豆殼而乾者死
一當靨之時無膿而氣急聲瘂或手足顫掉或寒戰咬牙或腹脹痰響或足冷過膝或小便少而大便頻者皆死
一當靨時兩臉乾硬按之如石者死
一痘至收靨飮食不進口中常如食物動而不止者決死
一面部胸腹未靨而脚先靨者危陰勝陽也
一遍身俱靨內遺數粒獨不靨者尙能殺人如蛇之退皮中有一節被傷不能全退者終死其有靨至項下或至胸住定而服藥不效者亦死
一痘瘡未該靨而卒然焦紫者死
一痘當靨時遍身未見膿成而口脣上下痘先黃熟者毒氣內攻於脾也凶
一痘瘡有膿結靨者則爲吉證若無膿收靨則立見其危
一痘未收靨而口脣腐爛及口白到舌者危
一收靨時前後有紅紫泡者不治
落痂後辨吉凶二十
一痘瘡收後其痂先後自脫痂厚落遲離肉不粘者吉
一自食痘痂者雖有他症不死
一痘痂雖落而痘瘢雪白略無血色者氣血脫盡也若不急培元氣則過後必死
一痂落後每發驚而神無所依者心氣絶也危
一痂落後手足顫掉咬牙噤口目閉腹脹足冷過膝者不治
一原痘乾燥膿少不灌雖結靨落痂而疤白者或有餘熱不退者雖過一月亦要死
痘瘡上論列方二十一
眞人解毒湯痘疹
景岳全書卷之四十四烈集痘疹詮
痘瘡中
總論治法二十二共十九條
痘瘡一症順者不必治逆者不能治所當治者惟險證耳何爲險證如根窠順而部位險部位順而日期險日期順而多寡險多寡順而顔色險顔色順而飮食險飮食順而雜症險雜症順而治療險治療順而觸穢險然猶有最險者則在元氣與邪氣邪氣雖强元氣亦强者無害只恐元氣一餒邪氣雖微者亦危設或犯之而不爲速治則順者不順而吉變爲凶矣凡此數者皆痘中之要領所當詳察詳辨也故凡欲治痘必須先識死生辨虛實審寒熱明此六者則盡之矣
一治痘之要惟邪氣正氣二者而已凡邪氣盛而無制者殺人正氣虛而不支者殺人及其危也總歸元氣之敗耳使元氣不盡則未必至死凡治此者但知補瀉二字而用之無差則盡善矣故補瀉難容苟且毫釐皆有權衡必不可使藥過於病亦不可使藥不及病是以善用攻者必不致伐人元氣善用補者必不致助人邪氣務使正氣無損而邪氣得釋能執中和斯爲高手然執中之妙當識因人因症證之辨蓋人者本也症者標也症隨人見成敗所由故當以因人爲先因症次之若形氣本實則始終皆可治標若形質原虛則開手便當顧本若謂用補太早則補住邪氣此愚陋之見也不知補中卽能托毒灌根卽能發苗萬無補住之理是以發源之初最當着力若不有初鮮克有終矣此可與智者言不可與庸人道也
一治痘不宜遲凡痘疹之有不同者無過寒熱虛實四證大都寒則虛熱則實虛寒則宜溫補實熱則宜淸解然其挽回之力當於三五日前治之過此則恐無及若七日之後毒發於外外不足則外剝而死若毒發不盡則又內傳內不足則內攻而死故治痘有時時之不可失也有如此倘初時不愼則後來之禍從此伏矣
一解毒當知表裏所謂毒者火毒也所謂解毒者求其所在而逐之也蓋痘瘡之發內則本於淫火外則成於風邪內外相觸其毒乃發故其發也不甚於內則甚於外甚於內者以火邪內盛而熾焰於外也甚於外者以寒邪外閉而鬱火於內也故但察其無汗外熱而邪在表者則當疎之散之使熱邪從外而去則毒亦從外而解矣若察其多汗內熱而邪在裏者則當淸之利之使熱邪從內而泄則毒亦從內而解矣其有內熱旣甚而表邪仍在者則當表裏相參酌輕重而兼解之則邪必皆散矣若邪不在表則必不可妄兼發散以致表氣愈虛而痘必終敗其症則身有汗而外不甚熱者是也若毒不在裏則必不可兼用寒凉以致中寒脾敗而毒必反陷其症則口不渴而二便不秘者是也知斯五者則解毒治實之法無餘蘊矣此外有虛邪虛火等證則當先酌元氣次察邪氣無使失楫中流顧本不及則尤爲切戒凡云痘毒者痘必自內而達外但得出盡則內無毒但得化盡則外無毒旣出旣化而不使復陷則毒盡去矣故或宜散表或宜托送或宜淸解或宜固中而治法盡之矣
一補虛當辨陰陽凡痘瘡血氣各有所屬已見前氣血條中然痘之所主尤惟陰分爲重何也蓋痘從形化本乎精血凡其見點起脹灌漿結痂無非精血所爲此雖曰氣爲之帥而實血爲之主且痘以陽邪陽盛必傷陰所以凡治痘者最當重在陰分宜滋潤不宜剛燥故曰補脾不若補腎養陰所以濟陽此秘法也然血氣本自互根原不可分爲兩如蔘芪白朮之類雖云氣分之藥若用從血藥則何嘗不補血歸芎地黃之類雖云血分之藥若用從氣藥則何嘗不補氣故凡見氣虛者以保元湯爲主而佐以歸地血虛者以四物湯爲主而佐以蔘芪蓋氣血本不相離但主輔輕重各有所宜而用之當不則明拙自有差耳
一治痘有要方玆表而出之以便擇用其有未盡當於各條求之
凡解表諸方乃初熱時所必用者諸家皆以升麻葛根湯爲首程氏則用蘇葛湯似爲更妥余則常用柴歸飮以兼營衛似爲尤妥此當隨宜擇用營虛表不解者五柴胡飮陽氣虛寒表不解者柴葛桂枝湯元氣本壯而表不解者疎邪飮或加減蔘蘇飮寒氣勝而表不解者五積散或麻黃甘草湯
凡淸火解毒諸方所以解實熱也如欲解毒淸火而兼養氣者惟四味消毒飮爲妙鼠粘子湯亦佳熱毒兩盛而不化者宜搜毒煎煩熱作渴小水不利者導赤散六一散血熱赤斑煩躁多渴者犀角散熱在陰分而失血者玄參地黃湯內熱不淸者東垣凉膈散二便俱不利而火甚於內者通關散熱毒內蓄小水不利而爲丹爲癰者大連翹飮煩熱多驚而神不安者七味安神丸熱毒內甚而狂妄者退火丹
凡表裏兼解諸方如內外俱有熱邪者宜柴葛煎或柴胡麥門冬散裏邪甚而表邪微者解毒防風湯表裏俱有邪而元氣兼虛者實表解毒湯表裏俱實熱者雙解散
凡托裏諸方有宜專補元氣者有宜兼解毒者如氣血俱虛不起者六物煎或托裏散虛寒不達兼托兼表者蔘芪內托散或十宣散氣分虛寒不透者六氣煎氣血俱虛微熱不起者紫草快斑湯
凡諸補劑皆痘中元氣根本祛邪托毒者之所必賴但見虛邪必當以此諸方爲主氣分不足者調元湯氣虛宜溫者保元湯六氣煎氣虛微熱宜兼凉解者蔘芪四聖散血虛者四物湯芎歸湯血分虛寒宜溫者五物煎血虛血滯者養血化斑湯血虛血熱宜兼解毒者凉血養營煎氣血俱虛者六物煎八珍湯十全大補湯氣血虛寒大宜溫補者無如九味異功煎六味回陽飮卽陳氏十一味木香散十二味異功散但虛寒而兼氣滯者宜用之欲賴補虛大有不及
凡攻下諸方亦痘中所不可無惟必不得已然後用之勿得視以爲常也血虛秘結大便不通者四順淸凉飮裏實多滯秘結者前胡枳殼湯表裏俱實大便不通者柴胡飮子血熱便結盛者當歸丸
一凡痘已出盡內無不虛蓋隨痘而爲托送者皆元氣也使於此時不知培補化源則何以灌漿何以結痂何以收靨倘內虛無主將恐毒氣復陷無不危矣若痘之稀疎者氣血之耗猶爲有限若痘之多而甚者其氣血內虧必更甚矣此不可不預爲之防也
一平順之痘毒原不甚旣出之後內本無邪此輩原不必治無奈父母愛子之切且不識病之輕重故必延醫診視旣延醫至無不用藥旣已用藥無非寒凉在彼立意不過曰但解其毒自亦何妨不知無熱遭寒何從消受生陽一拔胃氣必傷多致中寒泄瀉猶云協熱下利更益芩連最可恨也又如痘瘡初見發熱每多不審虛實止云速當解毒凡於十日之外多有泄瀉而致斃者皆此輩之殺之也寃哉寃哉余見者多矣故筆諸此以爲孟浪者戒
一痘在肌肉陽明主之故自出齊以後最不宜吐瀉與其救治於倒陷之後孰若保脾土於未壞之先故凡生果茶水之類皆宜愼用而寒凉之藥尤不可不愼也
一治痘須辨其證大都濕多則泡血熱則斑氣不足則頂陷血不足則漿毒不附裏實大補則生癰毒表實大補則不結痂裏虛不補則內攻而陷表虛不補則外剝而枯但使周身氣血活潑無礙則雖密亦不難治故惟貴得中勿使偏勝則寒熱虛實自無太過不及之患斯足云盡善矣
一秘傳治痘之法首尾當以四物湯爲主隨症加減用之惟肚腹不實者須遠當歸但將全劑通炒微焦則用自無礙且復有溫中煖脾之妙
一首尾皆忌汗下此先哲治痘之心法蓋妄汗者必傷陽氣陽氣傷則凡起發灌漿收靨之力皆失所賴此表虛之爲害也妄下者必傷陰氣陰氣傷則凡臟腑化源精神鎖鑰飮食倉稟皆爲所敗此裏虛之爲害也然表虛者猶賴裏氣完足可以充之裏虛則根本內潰衛氣亦從而陷無策可施矣故古人深以汗下爲戒誠至要之旨也然此以常道爲言非所以應變者設遇外感寒邪腠理閉密其出不快其發不透者若不用辛甘發散之劑以通達肌表則痘有壅遏之患矣又若有大小便秘結而毒有留伏不達者不與苦寒泄利之藥以疎通臟腑則有脹滿煩躁焦紫黑陷等患矣故當察其虛實審其常變當汗則汗當下則下中病則已無過其制若無汗下之證則必不可妄用汗下以賊人之命也務得其宜然後謂之明醫而福自有歸矣
一萬氏曰解其火毒恐變遏而乾枯養其血氣欲流行而舒暢按此說誠善然所謂火毒者以實熱爲言若火有虛實眞假則不得槪認爲火毒
程氏曰痘瘡出自六腑先動陽分而後歸陰經其本屬陽故多發熱而陰血虛耗者多也首尾當滋陰補血爲主不可一毫動氣貴從緩治所以白朮半夏之燥悍升麻之提氣上衝皆不可輕用也且痘瘡多有血熱者故宜用四物湯加芩連之屬以養其陰而退其陽也
程氏曰痘毒根於淫火必因歲氣傳流而發故多兼表證則內外交攻此時若不用輕揚之劑祛風散邪淡滲解毒之藥利便退熱則外邪內火何由得解邪旣不解則痘何由得善此治之不容已也然治之之法必須審兒形色察兒虛實因證用藥庶幾神效世之醫者多宗錢氏淸凉解毒之論或按陳氏辛溫發散之方主見不同致誤多矣殊不知痘疹色灰白不起發根窠不紅活此皆虛寒必宜陳氏方救之苟非理明於心無不眩惑故必熱則凉之寒則溫之虛則補之實則瀉之何患乎疾之不愈耶
程氏曰治痘之要始出之前宜開和解之門旣出之後當塞走泄之路落痂之後淸凉漸進毒去已盡補益宜疎
程氏曰凡治痘前後須加木通以瀉熱邪自小便中出不使攻胃令無變黑之症七日之後熱退者少用之凡痘瘡前後總有危證萬勿用天靈蓋腦射之屬攻之蓋毒出一步則內虛一步血氣運一日則內耗一日豈可復用辛香耗氣之劑雖僥倖偶中後必有餘害也是可見王霸之殊相去遠矣
程氏曰凡婦人有孕而出痘者以安胎爲主氣虛者保元湯血虛者四物湯或加白朮黃芩砂仁陳皮必使胎氣無損爲主
程氏曰桂巖鄭先生云痘者象其形而名之也愚謂不獨象形而名而治之之法亦猶農家之種豆也豆之爲物土實則難出土瘠則難長故實者鋤耰之瘠者灌沃之不實不瘠惟順其性不使物害之而已知此則可以語醫矣今人於痘初起不察虛實寒熱或過用木香散異功散之類則以火濟火致變紫黑倒陷癰毒吐衄者有之或妄用芩連梔檗寒凉之藥則大傷脾胃爲吐爲瀉爲寒戰內陷者有之故凡治痘之法六日之前不宜溫補亦不宜妄用寒凉師云凡解毒之內略加溫補溫補之中略加解毒此不傳不刻之秘訣也若六日已後毒已盡出於表當溫補而不溫補者膿不得壯而癢塌寒戰之患必所不能免矣
熱證論治二十三共十一條
古云痘疹之病皆由父母胎毒伏於命門相火之中故每遇二火之令或主客溫熱之氣卽觸發而動此痘疹屬陽固無疑矣然陽毒陽邪無熱不成亦無熱不散所以非熱不能出現非熱不能起發非熱不能化漿非熱不能乾漿此痘瘡之終始不能無熱亦不可無熱也但熱貴其微不宜其甚蓋熱甚者毒必甚而痘亦必重熱微者毒亦微而痘出必輕無熱則不成不化此熱固痘之常也所以凡治痘瘡不可盡除其熱若必欲盡去之則未有不成陰證而敗者矣
一痘有三火蓋痘疹二症皆言爲火者是矣然軒岐之火義有三曰太過曰平氣曰不及也太過之火是謂赫曦炎烈之氣也其毒盛治宜淸解平氣之火是謂升明蕃茂之氣也其毒平不必治之不及之火是謂伏明屈伏之氣也其毒陷治宜培補此陰中有陽陽中有陰之大義而亦痘疹萬病之法旨使不知此尙敢云醫
一治熱當知微甚及有毒無毒斯無謬誤蓋痘疹屬陽無不發熱若外雖發熱而內則不渴或飮食二便如常此蒸痘之熱耳熱雖在表而內則無病萬萬不可妄治其有熱之甚者痘毒必甚此不得不爲調理若甚於發熱之初必爲之表散若甚於見點之後必爲之淸解錢氏曰熱甚而大小便閉則利之如果有熱毒實邪則不得驟用補陽之劑致令毒氣壅盛則熱終不退反爲害矣
一假熱非熱假寒非寒見有不眞誤治則死如文中主溫補仲陽主凉瀉雖若各有所主然無非因病而藥各有所宜是以二者皆不可偏用但得中和斯爲貴耳余見近日幼科多不知陳氏之心法但見痘瘡則無論是虛是實開口止知解毒動手只是寒凉百症千家若同一轍豈必盡皆實熱乎如實熱果眞自非凉瀉不可然必內外俱熱方是熱證內外俱實方是實證但其中有似實非實似熱非熱者最多此不可不察之眞而審之確也故凡見外症雖若實熱而內察則無如口不甚渴二便通利或見微溏或稟賦素弱或脈息不强或聲色不振或臟氣多陰或飮食不化或脹滿嘔惡或吐蛔或倦睡或畏寒或作癢或多驚恐或筋惕肉瞤之輩雖見有熱此皆熱在表而不在裏總屬無根之火非眞熱證也最忌寒凉若執而妄用則必致敗脾無一免矣
一痘瘡熱甚者毒之盛也其痘必多熱微者毒亦微其痘必少痘旣出而熱不減者痘必日增見點後而熱漸退者痘必疎矣或有微熱而痘反密其內熱必甚而或見煩躁或二便熱燥此毒深熱亦深也宜淸其內而兼解其表或有熱甚而痘反稀者以外雖熱而內則不熱此毒淺熱亦淺也
一痘瘡初熱之治法詳發熱三朝治法條中
一治陽邪實熱之法表裏挾邪俱熱者柴葛煎連翹升麻湯表熱不解而裏無熱者疎邪飮蘇葛湯柴歸飮表裏俱熱而邪實者雙解散內熱毒盛者東垣凉膈散或解毒防風湯熱毒熾盛痘瘡紫赤煩躁者搜毒煎或大連翹飮或犀角地黃湯陰虛血少燥熱神昏者四物湯或二陰煎陰虛血熱而大便不通者四順淸凉飮大便不通實熱內壅而胸膈脹悶者前胡枳殼湯或三黃丸二便俱不利而實熱內滯者通關散小水赤澁而邪熱內蓄者導赤散六一散心火盛而驚搐多痰者萬氏牛黃淸心丸或七味安神丸痘瘡稠密身熱毒盛養營退熱解毒者鼠粘子湯柴胡麥門冬散
一純陽無陰之證凡發熱譫語狂妄躁亂大渴大煩如見鬼祟大便秘結小便赤澁六脈滑數急疾是皆火毒內熾之證當用前法酌而治之
陳氏曰凡痘疹壯熱經日不除如無他症只用六味柴胡麥門冬散治之如不愈服七味白朮散凡身壯熱大便堅實或口舌生瘡咽喉腫痛皆瘡毒未盡也用射干鼠粘子湯如不應用七味人蔘白朮散
程氏曰痘瘡前後凡有燒熱不退幷屬血虛血熱只宜四物湯按症加減渴加麥門冬犀角汁嗽加栝蔞霜有痰加貝母橘紅切忌人蔘白朮半夏之屬倘誤用之爲害不小蓋痘瘡屬陽血多虛耗今但滋陰補血其熱自退此卽養陰退陽之義也
一痘後餘熱發熱證治俱詳痘後餘毒條中
發熱三朝治款二十四
痘疹一症雖原於有生之初然必因時氣相觸內外挾邪而後作凡痘之輕重已兆於發熱之微甚而吉凶於此亦可判矣毒輕者易出易靨固不必治毒甚者險症百出故不得不治凡治此者於初熱時急宜用輕揚之劑汗以散之但使外感之邪臟腑之毒皆作穢汗盡從毛竅中出則毒氣已減其半而重者可輕危者可活矣卽如痘中一切變症亦無非毒氣欲出不能之所爲一經表散則毒從汗去而諸症亦必自退然又當察表裏之輕重或宜解表或宜淸裏或宜托助元氣孰者宜急孰者宜緩有不可執一也故胡氏曰表熱壅盛非微汗則熱不解裏熱壅盛非微利則裏不解失此不治則毒氣漸盛而逆症隨見矣
一散表之法當知邪之淺深毒之微甚表邪甚者微散之則表不能解無益於事表邪微者妄汗之則表氣必虛痘不起發而反爲大害故惟以得中爲貴亦以微汗爲貴不可過傷衛氣也其有大熱不退肌膚秘密或氣令寒凝之時則不得不大爲表散一散未應或至於再必令身熱由汗而退則毒氣自解可無患矣此散之微甚有權宜也故凡是痘症最畏內外之寒氣務使表裏溫煖但得毛竅中常見津津潤澤亦猶庖人炊籠之法但欲其鬆則皮膚通暢氣無不達痘必易出易收無不善矣
一痘瘡發熱之候宜乍熱乍凉者爲常若遍身如火晝夜不休爲失常也此當察其表裏酌宜施治
一痘瘡初見發熱若無虛寒等證固不得驟用溫補以助火邪恐致鼓扇痘毒則反資大害若無實火大熱等證切不可因其發熱妄用寒凉必致敗脾泄瀉則爲害尤甚此時醫之通弊也大宜戒之
一旣經表散之後須謹避風寒若使外邪再感則皮毛閉塞熱毒必將復熾汗而再汗必不能堪又須切戒生冷水果若誤犯之恐寒濕傷脾而爲泄瀉不食則無不致害
一表散之劑凡初見發熱狀類傷寒未知是痘非痘卽當先用汗散此時欲散表邪卽當兼調營氣宜以柴歸飮爲第一惟大便不實者勿用之以其性多潤也其次則蘇葛湯再次則升麻葛根湯或只用加減蔘蘇飮亦佳若冬月寒勝之時或氣體壯實表不宜解者須加麻黃必要表出一身臭汗爲佳但使熱退身凉苗則輕矣若初發熱有惡寒身振如瘧之狀者陽氣虛也宜柴葛桂枝湯加黃芪主之痘出卽愈
一淸解之劑用治表裏而兼淸兼散也凡熱之甚者毒必甚若身常有汗而大熱不退或兼煩躁熱渴者此其內火薰蒸而表裏俱熱也須兩解之宜連翹升麻湯或如聖湯若身熱烙手而目赤口乾二便熱秘煩悶不安者此表裏俱實也宜柴胡飮子甚者大連翹飮雙解散或調益元散以利之
一表汗已透者不得再汗恐外亡陽而內傷氣也
一發熱之時有腹痛脹滿者必外邪與毒氣相幷未得外達而然宜蔘蘇飮加砂仁溫而散之
一初熱時有驚搐譫語者是爲痘搐微見而隨止者不必治若元氣强壯而搐之甚者宜羌活散調製過朱砂以表之若痰涎壅盛喉內作聲者宜煎生薑湯調化痰丸服之或抱龍丸亦可
一此時渴欲茶水只宜少與葱白湯旣可止渴亦可疎表
一痘瘡首尾皆畏泄瀉宜檢本條速爲治之否則內潰脫陷之禍不可勝言也
徐氏曰凡解表之藥必在紅點未見之前如熱之甚者邪毒必甚宜敗毒散或蔘蘇飮調三酥餠
張翼之曰凡痘瘡一見紅點便不可用升麻葛根湯恐發得表虛也程晨峯曰治痘者不可輕用升麻恐提氣上衝引動肺氣也按此二家之說是皆治痘之大要甚屬有理但其中亦有宜否之辨如陽氣下陷不能透達肌表者則暫用升麻固其所宜又或雖見紅點而表有熱邪未解者則仍宜解散亦不可緩此二說者雖不可堅執實不可不知也
吳東園曰初熱時只有二事惟去邪扶正而已邪熱盛則去邪而正氣自旺正氣衰則扶正而邪熱自退正氣盛而痘自發熱爲痘用則不爲害矣邪氣退而正氣不受爍血脈充裕則痘自泰矣須於此時看明下手遲則無濟於事矣
報痘三朝治款二十五
痘之形色初見吉凶攸分而寒熱虛實亦已可辨凡調攝挽回之力惟在此時尤爲緊要且痘出三日內毒在半表半裏之間關係最重故妄汗則成斑爛妄下則成陷伏寒凉過用必傷正氣燥熱過用則助邪氣虛寒不補則陷伏癢塌實熱不解則變黑歸腎倘有一差死生立判醫者於此不可不爲之愼
一痘瘡見點後身熱稍退別無內熱等症或色不甚紅頂不甚突者便有虛象雖在三五日內亦切不可用寒凉之藥恐傷脾胃爲害不小須以保元湯或六物煎之類爲主因症加減以培養之
一痘瘡必因熱而出因熱而起若熱甚則血燥血枯其出反難故於未見點之先必須察其寒熱預爲調理若有熱證勿得過用辛熱氣分等藥恐助火邪致滋多變
一此時最畏泄瀉宜按本條急治之
一見點太早者有吉凶虛實之辨凡發熱一日或纔熱便見必血熱毒盛之所致其證多凶但得痘稀而飮食如常別無他症則亦無害若其形氣本弱而痘現速者此營熱衛虛不能約束於外故出現太驟須兼實表庶可免癢塌潰爛之患宜實表解毒湯主之如發熱一日便出而密者其證最凶其毒必甚此症最忌溫補宜搜毒煎加柴胡主之或羌活散加牛蒡子紫草蟬蛻或調保嬰丹熱甚者調退火丹或雙解散急治之可保一二其有痘雖出早而色不紅紫熱不甚者此全屬表虛之證如保元湯六物煎之類亦所當用
一痘出不快者有數症須審其有無外感內傷而辨治其所病如冬月嚴寒或非時陰邪外閉寒勝而出遲者宜五物煎加生薑麻黃細辛之類主之或五積散亦佳如夏月火熱薰蒸以致血熱氣虛煩渴發躁而出遲者宜人蔘白虎湯加木通乾葛主之有因時氣不正爲風寒外邪所襲以致皮腠閉密發熱無汗而出遲者其症必頭痛鼻塞四體拘急酸痛宜疎邪飮蔘蘇飮惺惺散之類主之若本無諸邪而出不快者此氣血內虛不能驅毒托送而留連於內宜十宣散或托裏消毒散若氣分大虛而出不快者宜保元湯六氣煎血分大虛者宜五物煎或六物煎加減主之若內有所傷氣滯而出不快者宜勻氣散橘皮湯加減主之頭面出不快當用川芎荊芥羌活防風天麻之類爲引使胸腹出不快當用藁本升麻紫蘇及紫草木通湯四肢出不快當用桂枝乾葛甘草連鬚紫草葱白各加生薑爲佐連進二服出自快矣
一痘不起發者雖症有不同然率由血氣內虛不能托送者居多此中或宜兼解散或專補元氣當辨而治之凡出齊之後或被風寒所閉而發熱頭痛陷伏不起者宜羌活散蔘蘇飮加內托等藥治之若紅點初出暗昧乾燥不起發者凶宜四物湯加紫草紅花丁香蟬蛻官桂或調無價散量兒大小與之若便實內熱隱隱肌肉間不起發者宜紫草飮子若血分微熱而毒不能達者宜托裏消毒散若氣虛氣陷不起者保元湯或蟬蛻膏加黃芪若血虛不起者芎歸湯四物湯若血分虛寒不起者五物煎若氣分虛寒不起者保元湯六氣煎若氣血俱虛不起者六物煎托裏散凡以上補助氣血等劑須加好酒人乳糯米更妙凡發痘之藥用本不同有以毒攻毒而發痘者如用山甲人牙蟾酥蟬蛻之屬是也有解毒淸毒而發痘者如紫草紅花牛蒡子犀角木通連翹金銀花之屬是也有升提氣血而發痘者如川芎白芷荊芥升麻蔓荊子之屬是也有解散寒邪而發痘者如麻黃桂枝柴胡乾葛防風紫蘇葱白之屬是也有行氣行滯以通壅塞而發痘者如丁香木香陳皮厚朴山査大黃之屬是也有益火回陽健脾止瀉而發痘者如附子肉桂乾薑肉豆蔲之屬是也凡此者孰非托裏起痘之法然但可以此爲佐而必以血氣爲主則在乎四君四物十全大補之類庶乎隨手而應無不善矣
一虛證見於報痘之時卽當速爲培補失此不治必不能灌漿結痂十日後必致不救蓋痘瘡實熱者毒盛可畏虛寒者內敗可畏但實熱證顯虛寒證隱人多誤認故爲害反甚且痘瘡之所賴者惟飮食血氣飮食之本在脾胃血氣之本在肝腎但使脾胃氣强則滋灌有力而無內虛陷伏之憂氣血充暢則毒皆生化而無表虛癢塌之患此其在氣在血或微或甚所當早辨而治也凡痘出灰白不紅綻或灰黑頂陷或身無大熱皮嫩色光溶溶如淫濕之狀或口不渴飮食少腹膨溏泄二便淸凉皆表裏虛寒證也若氣虛者宜調元湯四君子湯氣虛微滯者五味異功散氣虛宜溫者保元湯六氣煎脾氣虛寒者養中煎溫胃飮或理中湯血虛者四物湯血虛宜溫者五物煎氣血俱虛者六物煎五福飮或八珍湯氣血俱虛而寒者十全大補湯脾腎血氣大虛大寒者九味異功煎六味回陽飮脾胃虛寒氣滯者陳氏十二味異功散凡痘瘡色灰白不起發者氣虛也候出齊以保元湯加木通川芎最穩
一火證熱毒在見點之後宜速爲淸解若不早治則日甚一日必致不救凡見點太赤根下皮色通紅此血熱氣有不能管束也後必起發太驟皮嫩易破或癢塌不可救宜急淸血分之熱用凉血養營煎或鼠粘子湯或用六味消毒飮加芍藥治之或四味消毒飮益元散俱佳凡痘瘡已現毒泄則熱當自解若瘡已出而壯熱不減此毒蘊於內其勢方張其瘡必密宜解其毒用柴葛煎或鼠粘子湯凡見點之後壯熱不退或三四點相連色紅帶紫或根窠焦色紅紫成片或口脣熱燥煩渴喜冷舌上有胎或二便燥澁此表裏皆熱毒盛之重候急須淸熱解毒如表熱甚者宜柴葛煎裏熱甚者宜搜毒煎加柴胡或用六味消毒飮加酒芩木通梔子黃連山査蟬蛻歸芍紅花之類或調退火丹加減用之如熱毒內甚而發驚狂譫語者宜用紫草煎湯磨犀角汁調朱砂益元散或退火丹解之以上凡解毒之後紅紫退二便調能食不渴此表裏皆淸也切勿再爲解毒須急以保元湯四物湯六物煎之類調補氣血以助灌漿收靨否則恐變癢塌而不能善其後矣如痘瘡內熱之甚大便硬結不通大渴煩躁腹脹滿脈見洪數而痘出不快者此熱毒壅伏於內須通利之以祛其熱毒宜柴胡飮子或三黃丸甚則承氣湯或用猪膽導之然此惟熱毒在裏痘形未見不得已而微下之可也若斑點隱隱見於皮膚中者此已發越在表乃痘瘡正發之時切不可妄用下藥凡痘瘡初出但見紅點稠密急用纏豆藤燒存性加製過朱砂連進二三服或用薄荷牛蒡子煎湯調退火丹服之別用吳茱萸爲末以水調攤足心引下熱毒亦可解散其勢
一痘出變黑乃危證也蓋痘瘡乃血氣滋灌血足氣充則痘自紅活若熱毒薰爍則成焦黑若陽氣不充則成灰黑且黑爲水色其虧在腎以陰犯陽最爲惡候當辨而治之若熱毒凝聚大便秘結或煩躁熱渴而爲焦紫黑陷者須通其便先以解裏之急宜柴胡飮子或當歸丸得利後宜卽以紫草飮或加味四聖散以化表之毒仍用胭脂汁以塗之若大便不結別無大熱等症而痘色黯黑者總由脾虛不能制水故見黑色宜速用五物煎或保元湯加紫草紅花服之外點以四聖丹胭脂汁若漸見紅活則吉若更乾黑則凶心鑑云凡治黑痘常用保元湯加芎桂補提其氣氣旺則諸毒自散黑者轉黃屢試屢驗
一夾疹夾斑症本非痘中吉兆然亦有輕重之辨宜酌而治之外有本條仍宜參閱凡發熱二三日之間痘形未見忽然遍身發出紅點一層密如蚊蚤所咬者決非痘也此乃斑疹之屬多爲風寒所遏不能發越而斑先見也宜疎邪飮柴葛煎或敗毒散之屬微散而解之但得身凉斑必自退再越一日痘出必輕矣凡痘夾斑疹齊出者亦宜辨其寒熱若表裏俱熱而邪不解者宜柴葛煎加減主之若熱邪不甚而表邪甚者宜疎邪飮或柴歸飮加羌活防風乾葛之類主之或敗毒散亦可用若痘夾紅斑如錦紋者宜凉血化毒湯加柴胡黃芩玄參犀角之屬主之若痘出夾斑夾疹而眼紅脣裂者表熱也煩躁大渴妄言妄見者裏熱也表裏俱熱最爲凶證若不表裏兼治何由得解宜雙解散主之若加悶亂氣喘者必不治
一賊痘者於出齊之後其中有獨紅獨赤獨大摸之皮軟而不礙手者此賊痘也過三日之外必變成水泡甚至紫黑泡皆危證也急用保元湯或六氣煎加紫草紅花蟬蛻解之或用燈草木通煎湯調下益元散利去心經之熱而紅自退如已成水泡宜用保元湯倍加四苓散利之此秘法也不然則遍身擦破臭爛而死
一病於未出之先倘有濕瘡膿水流注者用滑石末敷之以防其漏氣或眞正綠豆粉亦可
起發三朝治款二十六
痘瘡放標之後漸漸起脹但肥胖一分是胎毒發出一分胖盡而毒出盡也有不起者或因元氣之弱不能送毒或有雜症阻滯不能升發皆痘前之失調理也此時當速治之否則後難爲矣
一痘宜漸發者吉若一齊湧出皮肉虛腫者此表虛不能收攝故奔潰而出後必癢塌或成潰爛急宜人蔘固肌湯或芎歸湯若血熱者宜凉血養營煎虛甚者宜六物煎毒盛者宜六味消毒飮或四味消毒飮出入用之
一痘不起發或起而不透者多由元氣內虛不能托送故毒氣留伏不出也毒不盡出則變症莫測凡見此者速當救裏以托其毒然當察其氣分血分辨而治之蓋痘之壯突由乎氣肥澤由乎血氣主呴之血主濡之也若形雖壯而色見枯者此氣至而血不榮也宜四物湯加人蔘麥門冬之類主之若痘色紅潤而形平陷者此血至而氣不充也宜保元湯或六氣煎加川芎主之若形色俱弱而不起發者此氣血俱不足也宜六物煎加減主之或保元湯十全大補湯調無價散或獨聖散與之若冬春之間爲寒氣所抑不能起發者宜麻黃甘草湯加歸芪或十宣散主之若夏秋火盛不起而煩渴秘結內熱者宜人蔘白虎湯若痘瘡起脹遲延不紅活者宜保元湯或六物煎加丁香山査糯米人乳好酒主之或用無價散量兒大小以好酒調服凡痘瘡起發通身皆欲其透惟四肢稍遠難齊若脾胃素强能食者勿慮惟脾胃素弱食少者四肢多有不透以脾主四肢津液不能灌漑故也宜以補脾爲主用快斑越婢湯加當歸或黃芪建中湯加人蔘防風若因誤服凉藥而致白塌不起者宜理中湯或胃愛散
一痘雖起發若灰白色或頂陷者氣虛也切不可用寒凉之藥須六氣煎加丁香川芎人乳好酒主之或保元湯倍加酒炒黃芪當歸亦佳
一痘雖起發紅活若頂平色嫩皮薄不能堅厚者此氣虛也必恐變爲癢塌宜六氣煎或六物煎加減主之或十全大補湯十宣散俱可擇用
一地紅血散不附者保元湯加芍藥當歸稍以收斂歸附氣位根窠淡紅線暈枯燥者血虛也宜保元湯加當歸川芎酒洗紅花再加山査以行蔘芪之滯少加木香以行氣而血自活也
一痘雖起發而乾枯無水或靑紫黯色不久必變黑陷乃血虛之甚也宜四物湯加人蔘麥門冬紫草紅花或調服無價散外用水楊湯浴之兼用胭脂塗法
一痘瘡紅甚而引飮渴不止者名曰燥痘宜犀角地黃湯之屬
一痘色紅紫滿頂或焮腫者血熱毒盛也宜凉血養營煎加丹皮木通牛蒡子之屬主之然痘出六日以後有此症者多死
一痘已出齊而熱尙不退或煩躁發渴引飮或二火司氣之令可少與冷水數口無妨蓋水性下流不滯上膈亦能使毒從小便而出但不可用生果之類恐傷脾氣也
痘瘡貴顆粒分明如彼此相串皮腫肉浮或於本痘四旁旋出小痘攢聚胖長漸成一塊此候最險宜用快斑湯合六味消毒飮以解其毒
一出齊後痘有小孔自頂直下至脚不白不黑與痘色相同者名爲蛀痘此因表虛腠理不密而爲此症失之不治則大泄元氣不起不發速人之禍也宜保元湯或六氣煎大加糯米川芎丁香提氣灌膿內補其孔甚爲捷徑連進二三服必孔滿而痘自起若至黑色則爲疔矣
一口脣爲脾之外候人以脾胃爲本不宜受傷如初發熱卽見口脣焦裂此毒氣攻脾乃惡候也宜用瀉黃散之類以速解之若不早治則毒聚於脣及衆痘起發而脣瘡必已先熟內帶黃漿及諸痘成漿而此瘡已靨脣皮揭脫漸變嘔惡嗆水昏沈不可爲矣
灌膿三朝治款二十七
膿者血之變也痘瘡初出一點血耳漸起漸長則由血成漿由漿成膿始成實矣故有血則有膿無血則無膿也痘至灌膿大勢已成此時必以有膿爲主有膿則生無膿則死乃必然之理也故六日以前有熱則宜解毒無熱則宜調養血氣至此自然灌膿若痘至七日以後頂陷不能灌膿者必由先失調治故也所以治不可緩必俟漿足斯可回生若頂陷灰白漿膿不至此氣血俱離無生意矣
一痘瘡灌膿專以脾胃爲主脾胃强則氣血充實膿漿成而飽滿堅厚不須服藥脾胃弱則血氣衰少所以不能周灌故雖見漿而漿亦不滿或淸淡灰白不能作膿卽所蓄微漿仍是初時之血水而漿薄無以化膿者總屬血氣大虛之候若不速治必成內攻外剝之證宜急用六物煎或六氣煎加減治之或保元湯或十全大補湯加人乳好酒與服亦妙欲辨脾胃强弱當於飮食二便察之飮食雖少而大便堅者脾胃之氣猶可也但微加調補以能食爲貴若大便不實或見溏瀉則最爲可畏蓋一瀉則漿停瀉止則灌滿矣速宜用溫胃飮甚者用陳氏十二味異功散主之如痘當作膿之時猶是空殼此血不附氣也血旣不至則毒何由化宜五物煎或四物湯或紫草散加蟬蛻主之如頂陷膿少或服內托藥而暫起復陷者血氣大虛故也宜十全大補湯倍加蔘芪當歸糯米煎成和人乳好酒服之此助灌之妙法也
一灌膿三朝之內若身凉而痘色灰白或不進飮食或寒氣逆上而爲嘔吐或腹脹或泄瀉而手足逆冷此皆純陰無陽之證也急宜用保元湯加二仙散連進數服甚者必須九味異功煎或陳氏十二味異功散皆可擇用若寒戰咬牙泄瀉等症俱同此治
一手足灌膿飽滿者方見脾胃之强氣血之足也若色見灰白漿水淸薄或癢塌不起者此必脾胃之弱也或灌漿已完而四肢猶有不灌者恐終變癢塌之症宜快斑越婢湯或六氣煎加防風白芷以達之庶無陷伏之患若毒有未透亦恐關節之處靨後致生癰毒
一癢塌不止者雖曰氣血俱虛然亦由火力不足故不作痛而作癢也宜六氣煎或五物煎加防風白芷木香蟬蛻主之心鑑曰氣愈虛則愈癢當用保元湯倍黃芪以助表少加芍藥以制血其癢自止若將靨發癢此毒退血活新肉和暢自然之理也不必治之
一灌膿痛楚不止者氣滯也少下保元湯加山査木香以行滯氣如膿色盛滿大下四苓散利之而痛自止
一痘瘡起發之後不作膿有四症有內虛而不灌者專宜托補氣血治法如前有感風寒邪居膚腠而不灌者宜溫散之以柴葛桂枝湯加黃芪白芷有熱毒熾盛身壯熱津液乾涸小便赤熱而不灌者宜托裏解毒利小便以紫草飮子或用辰砂六一散解之俟熱退後方可用保元湯熱甚者大連翹飮若大便堅熱數日不通而不灌者宜猪膽導之使氣得疎通則營衛和暢不然恐成黑陷也有觸穢氣而不灌者外宜薰解用胡荽酒或辟邪丹內服紫草木香湯或紫草快斑湯
程氏曰凡頂陷無膿者爲逆但得根窠紅潤血猶不散急用保元湯和芎歸白芍丁香糯米煎熟加人乳好酒溫服若色白如水晶內無膿者治亦同但得膿痘相間者猶可治若純是水晶色者決死若地紅血散有熱者去丁香加白芍地骨皮以斂血退熱若寒戰咬牙宜以木香散異功散選用
程氏曰凡正壯之時有痘雖起壯而皮膚無力按之水漿就出雖肉色不暗此乃名爲假壯至十一二日決不能回漿結靨內攻而死可急用保元湯加丁香川芎糯米提氣灌膿自愈此卽名內托也凡內托之法卽保元湯加川芎丁香便是不必千金內托也但按本方佐使用之
一痘將灌膿之時忽面上有乾靨者卽倒陷症也宜速用八珍湯或六物煎加金銀花牛蒡子連翹麻黃之屬水煎熟調獨聖散服之服藥後若乾者復起作膿未乾者卽壯而飽滿或空地處再出補空小痘者上也若痘不作膿空處或發癰毒者次也若連進三服而乾者不腫未乾者不飽滿補痘不多則最險證也宜以十全大補湯加金銀花調治之
一灌膿時發白泡如彈子者用棗鍼刺去其水外以滑石末敷之內服保元湯加石榴皮茯苓以利皮膚之水如發紫泡乃毒溢皮膚之上也此症必危
一瘡爛成片膿水不乾者用滑石末敷之或敗草散敷之加珍珠尤妙
一痘瘡有重出者凡痘瘡破損潰爛處但得復腫復灌不致乾枯或於原無痘處復出一層如初出之狀亦以漸起發灌膿者此皆餘毒未盡賴裏氣充實毒不得入故猶出於表而不成倒陷是皆逆中之順證也但痘瘡重出一番必其人能食而大便堅乃足以勝其再作之毒自無足慮也如食少而大便潤者宜用十全大補湯之類補而調之若自利者宜陳氏十二味異功散肉豆蔲丸主之蓋病久氣虛惟利溫補不可再解毒也
結靨三朝治款二十八
痘瘡灌膿之後肥澤堅實以手摸之瘡頭硬而微焦此欲靨也靨時乾淨無突陷淫濕破綻色蒼蠟皮堅厚外明內暗尖利礙指者此爲正靨若痘雖似乾而痂薄如紙或有內症未除此痘之極險時也急宜調補庶不致害
一痘瘡自出起至十日十一二日當從口脣頭面以漸收靨但自上而下者爲順自下而上者爲逆察有他症速宜治之
一將收靨時而一向身溫忽然發熱者名爲乾漿是亦常候此時不可輕用汗下若有風寒外感及飮食所傷乃當隨症治之
一痘瘡收靨太遲或當靨不靨者症有數種當詳辨治之大都當靨不靨之症惟脾胃弱中氣虛者居多蓋中氣虛則不能營養肌肉使之成實亦或致潰爛也但察其別無他症而形色氣血俱虛者宜內用十全大補湯外用敗草散襯之若當靨不靨微熱脈大而別無他症者此陰分之不足也宜四物湯倍加芍藥何首烏若血虛熱毒未淸者宜四物湯加牛蒡子木通山査若因食少脾胃氣虛而不收者宜六氣煎或六物煎加減主之若頻見泄瀉脾胃弱肌肉虛或腹脹煩渴而不收者宜陳氏十二味異功散或木香散外用敗草散敷之若當靨不靨之際忽見頭面溫足指冷身不熱或泄瀉腹脹氣促煩渴急與陳氏十二味異功散或九味異功煎遲則不救凡痘瘡將靨之時而見泄瀉煩渴腹脹咬牙等症多有難救若與蜜水生冷等物必煩躁轉加而死有因飮水過多或觸於濕氣以致脾胃肌肉濕淫不收難靨者宜五苓散或四苓散加山査利之有因熱毒未退膚腠鬱蒸陰不能斂而當靨不靨者若不速解則毒必內攻爲害不淺宜犀角散加芍藥牛蒡子有內外俱熱陽毒散漫以致大便秘結陰氣不行而當靨不靨者宜內用四順淸凉飮或三黃丸以通其便外用敗草散猪膽導法有天寒失於蓋覆瘡受寒凝而不收者宜服五積散外用乳香或芸香於被內薰之有天熱過煖痘被熱蒸不收者宜內服人蔘白虎湯或五苓散四苓散以利濕熱外用天水散撲之有爲邪穢陰寒所觸致傷元氣而不靨者宜保元湯或十二味異功散外以辟邪丹薰之猪髓膏塗之卽愈
一痘瘡內熱毒邪未盡化而乾靨太疾者後必爲目疾或爲癰毒及諸怪症宜凉血養營煎少淸其火若大便過於乾結者宜微利之以解其毒當歸丸主之
一痘瘡有膿結靨則爲善無膿結靨則爲凶此治之不可緩也若痘已膿成不能結靨而反致潰爛或和皮脫去者此名倒靨乃毒氣入內也急須大補中氣以托其裏宜六氣煎倍加芍藥及紫草防風白芷主之若兼濕熱者宜六氣煎加芍藥合四苓散主之如頭面瘡破服補藥後但得復腫復灌或遍身無瘡處又出一層謂之補空雖過期延日而飮食不減不爲大害若服藥後不起不補此毒已入深最凶候也
一痘瘡無論已潰未潰於十二日之後但得結靨便爲佳兆若痂皮不結則必成倒靨其有回之未盡或遍身俱靨而但有數顆不靨者終致作癢抓破亦難必其生也速宜治之
一靨時色白如梅花片者此爲假回十二日後當死此不治之證也如不泄瀉可速用六氣煎或六物煎合二仙散大進救之
一痘瘡成膿不靨以致潰爛膿汁淋漓粘着疼痛不可着蓆者用敗草散或蕎麥散以絹袋盛撲之更多布蓆上襯臥尤佳或用秘傳茶葉方亦佳若欲面上不成瘢者用救苦滅瘢散以蜜水調敷之
一痘瘡潰爛先傷於面者凶兆也如飮食無阻二便如常更無他症者宜內用十全大補湯如毒盛內熱者宜以解毒防風湯加當歸蟬蛻相間服之外以救苦滅瘢散敷之
一痘瘡於未灌之先或曾傷犯破爛成瘡及諸痘收靨此獨不靨膿汁不乾更多痛楚若不急治漸成疳蝕損傷筋骨以致橫夭宜服十全大補湯外敷救苦滅瘢散或白龍散
一痘瘡抓破去皮而猶有血水者急用六氣煎或六物煎主之外以白龍散敷之
一痘有臭氣凡當收靨之時臭而帶腥者此痘瘡成熟之氣邪氣自內而出也爲吉若臭如爛肉濁惡不可近者此雖似結痂未可爲眞急須淸熱滋血宜凉血養營煎或解毒防風湯若於養漿之時便見臭者此毒火薰蒸之氣積於中而見於外也大凶速宜淸熱以解其毒若痘瘡潰爛不靨而臭不可聞者名爲爛痘間亦有收靨無事者只要胃氣不衰飮食如故不作煩躁則爲可治宜用八珍湯或四味消毒飮外用敗草散敷之
一痘瘡靨後而有生瘡潰爛成坑者須用托裏消毒散或解毒內托散主之如氣血俱虛而不斂者必用十全大補湯如遍身瘡多潰爛深而無氣血者必死
靨後落痂治款二十九
痘瘡結痂自當依期脫落其有應落不落及延綿日久者此亦不可不察而治之以防他變也
一結痂至半月一月粘肉不落或發癢者此必表散太過傷其津液以致腠理虛澁無力脫卸故也宜用人蔘固肌湯或以眞酥油麻油潤之如久而不脫宜六物煎加黃芪肉桂蟬蛻主之切不可勉强剝去恐傷皮膚一時難愈
一遍身結痂雖完若餘熱未退蘊蓄肌表或身熱或煩渴而痂不落者宜凉血養營煎或解毒防風湯酌宜用之如熱甚者宜大連翹飮加地骨皮主之外宜用滑石爲末以蜂蜜調勻鷄翎掃潤痂上卽落
一痘瘢突起作癢不止者此熱毒未盡也宜解毒防風湯主之
一痘瘢發癢剝去痂皮或血出或後成膿如瘡疥者此血熱氣虛也宜四君子湯或四物湯加紅花紫草牛蒡子治之
一收靨遲而痂不落昏昏欲睡此邪氣已退正氣未復脾胃虛弱也宜五福飮或調元湯緩緩調治之若餘火未淸者宜酸棗仁湯
一痘痂旣落中氣暴虛多有不能食者宜五味異功散或養中煎以調之
一收靨落痂之後若餘熱不退譫語昏沈者用辰砂六一散以小柴胡湯調服之若大便秘脹者宜當歸丸利之熱甚者用大連翹飮最妙
一原痘不灌膿乾如豆殼雖痂落而疤白或有餘熱不退者雖過一日亦要死宜速用八珍十全之類調補之或毒盛者仍須先用消毒飮
一痘痂旣落之後血氣未復極當調護切不宜澡浴及食飮生冷傷飢過飽損傷臟氣致生他病爲終生之患也愼之愼之
痘後餘毒發熱三十
瘡痘無論疎密只要毒出得盡而無留伏其發以漸而透其收以期而淨豈尙有餘毒哉若出不能盡發不能透收不能齊其人自有餘熱或渴而腹痛吐瀉或小便赤澁大便秘結精神昏憒四體倦怠飮食減少坐臥不安是皆餘毒未淨之證凡出之淨者作三四次出大小不一至成漿收靨之時於瘡空中猶有補出者此皆出之盡也若只始出一層後無補空之痘此必尙有伏也又發之透者必於手足候之蓋手足部遠氣不易達若能充拓飽滿漿氣頗足可謂發之透也若只平塌不能成膿此毒雖出而未能旁達四肢必有留而伏者又收之齊者自面而下痂皮潔淨中無潰爛可謂之齊若收之太早或不成痂此必有內陷之毒也凡若此者皆有餘毒須察部位經絡寒熱虛實或補或利或解或散以平爲期若治之不應不已者此壞症也不必妄行攻擊
一痘後發熱不減者此有虛實二證如能食而煩渴小便赤大便秘者實也宜四順淸凉飮三黃丸之類主之若痘後餘毒未淨有諸熱證者惟大連翹飮爲最佳如大便不秘小便不赤坐臥振搖飮食少進者虛也宜調元湯或五福飮加芍藥之類主之
心鑑云痘後餘熱者虛熱也虛熱多發於午後臉赤脣紅或妄言譫語切不可作實熱治當用調元湯或保元湯加黃連熱甚者宜大連翹飮若妄用攻下使胃氣一虛則變生他患致成壞症不可治矣
徐氏曰痘後餘熱不除者當量其輕重而治之大熱則利小便小熱則宜解毒蓋利其小水使心火有所導引雖不用凉藥而餘熱自無容留矣小熱宜解毒者蓋小熱不解恐大熱漸至矣利水者宜導赤散解毒者宜犀角地黃湯若但身表發熱而別無他症者止宜柴胡麥門冬散
禁忌三十一
一痘瘡起發之初全要避風寒遠人物節飮食守禁忌若到養漿之時尤宜謹愼如天氣大熱則去衣被當令淸凉但謹門窓帷帳勿使邪氣透入如天寒則宜厚添蓋護房中勿絶燈火如或作癢須爲撫摩勿使搔破以致難灌最當愼也
一痘瘡房中凡諸臭穢腥香之氣及僧道師巫之人或罵詈呼怒震驚歌樂掃地對面搔癢對面梳頭之類皆不可不避
一房中欲辟臭穢惟燒避邪丹或紅乾棗或黃熟香皆佳若蒼朮之氣則太峻也
一飮食最宜調和無使太過不及或好食何物有不宜者但少與之以順其意若禁固太嚴使之忿怒恐反助火邪但不可縱耳至若助火生風及葱蒜泄氣等物皆所當愼
一痘瘡前後大忌猪肉魚酒之類恐惹終身痰咳
一痘瘡平復之後勿與鷄鴨蛋食之則傷神
一痘疹退後須避風寒戒水濕如犯其邪則終身咳嗽患瘡無有休日
東垣曰痘瘡宜避一切穢惡氣及外人入房遠行勞汗氣腋下狐臭氣房中淫液氣麝香臊羶氣婦人經候諸血腥臭氣硫黃蚊煙氣厠缸便桶氣誤燒頭髮氣吹滅燈燭氣鷄毛魚骨氣葱蒜韭薤氣已上皆不可犯須要時常燒乳香之類甘香之氣使之漸聞則營衛氣暢可無倒靨陷伏等患
陳氏曰凡痘疹熱渴切不可與瓜柿蜜水等冷物及淸凉飮消毒散等藥恐損脾胃則腹脹喘悶寒戰咬牙而難治輕變重者犯房室不忌口先曾瀉飮冷水餌凉藥也重變輕者避風寒常和煖大便調也
薛氏曰前症若兼吐瀉手足指冷屬內虛寒而外假熱也最忌寒凉若大便不通渴欲飮水則蜜水之類又當用也但當審其熱之虛實可也今北方出痘多有用水無不愈者蓋北方多睡熱炕故也
出不快三十二
陳氏曰凡痘瘡出不快者多屬於虛若誤謂實熱壅盛妄用宣利之藥致臟腑受冷營衛澁滯不能運達肌膚則不能起發充滿亦不能結實成痂後必癢塌煩躁喘渴而死
薛氏曰前症亦有各經熱盛壅遏而出不快者亦有毒盛痘疔而不能起發者亦有餘毒而潰癢者當細審其因而藥之
景岳曰按此二子之說皆爲有理但此出遲不起之症總是氣血內虛不能速達者爲最多若風寒外閉及痘疔留毒而不出不起者雖亦有之但不多耳再若各經熱盛而壅遏不出者則尤爲最少何也蓋熱盛者毒必盛毒盛者勢必疾速而或密或早無能緩也故凡治此者必當察其熱之微甚以辨虛實再察外邪之有無以辨表裏如無外邪亦無痘疔而火邪不甚者則盡屬虛證宜從溫補不得雜亂以遺後患也諸治法報痘三朝治款中
陷伏三十三
凡看痘之法其出欲盡出不盡者伏也其發欲透發不透者倒陷也其收欲淨收不淨者倒靨也伏惟一症陷有數種凡毒之伏者患在未壯之先其人瘡雖出而熱不少減或煩渴或躁悶此必有伏毒未得全出也陷則患於旣壯之後其血漸乾而變黑者謂之黑陷漿膿未成而爲癢塌或破損者謂之倒陷漿膿旣成而復濕爛皮破不肯結靨收不乾淨者謂之倒靨亦陷類也是皆惡候凡治此者使非猛峻之劑安能望其回生時醫欲以尋常之藥救此危病其猶放雀搏鸇驅羊敵虎耳故其輕者宜奪命丹重者宜神應奪命丹則其庶幾耳倘服藥後而反增黑色者爲必不治之證
一痘之留伏毒不盡出者症有不同當辨治之有元氣不足而托送無力者此必稟賦素弱飮食素少身無大熱而出有不透卽不足之證也宜十宣散蟬蛻膏之類加獨聖散主之若虛而有熱者宜人蔘透肌散有毒盛氣滯留伏經絡而出不透者必其人氣體厚濁身有大熱而汗不易出卽皆有餘之證宜荊防敗毒散主之若表裏俱實外有大熱內有秘結煩滿而留伏不透者宜雙解散
一乾黑不起而倒陷者當分五症一則內虛而陽氣不能外達故致出而復沒或斑點白色或見灰黑倒陷者必其人不能乳食或腹脹內寒或手足冷或吐瀉或寒戰咬牙皆內虛也速宜溫中輕則十宣散六氣煎甚則陳氏十二味異功散或九味異功煎外用胡荽酒噴之或更用十全大補湯但得冷者煖陷者起黑者紅活便是佳兆若服藥後而反加煩躁昏亂者死二則毒氣太盛內外薰灼不能盡達於表因而復陷於裏乃致熱煩躁擾氣喘妄言或大小便不利渴而腹脹是皆毒氣之倒陷也輕者利小便宜大連翹飮通關散或四順淸凉飮甚者通大便宜承氣湯幷外用水楊湯浴之得利後瘡出則佳更用加味四聖散調治之凡治此者但得陽氣不敗脾胃溫煖身溫欲飮水者生若加寒戰身冷汗出耳尻反熱者死三則外感風寒肌竅閉塞血脈不行必身痛或四肢微厥斑點不長或變紫黑如癮疹者此倒伏也宜溫肌散表用桂枝葛根湯加麻黃蟬蛻或紫草飮外用胡荽酒噴之但令溫散寒邪使熱氣得行則痘自長矣四則或因誤下毒氣入裏而黑陷者先宜六氣煎或溫胃飮以培養胃氣如表有未解者後宜柴葛桂枝湯以疎散於外甚者再加麻黃五則以房室不潔或爲穢惡所觸而黑陷者宜內服紫草飮子外用胡荽酒噴之或用茵陳薰法幷用辟邪丹
一將起發時雖有漿水但色見黑黯者最爲可畏急宜六氣煎加川芎以養血氣血氣旺則毒自散而色自活矣或以十全大補湯合無價散主之
一凡倒靨之症亦須看大便何如若大便秘結而內熱者宜利之以四順淸凉飮或三黃丸主之若大便不實而內不熱者宜補之以六氣煎或十全大補湯加防風白芷甚而泄瀉者宜陳氏十二味異功散有雖不泄瀉而虛寒甚者宜九味異功煎幷外用敗草散
一治陷伏症有三驗法凡服藥之後但得陷者復腫漸以成膿乃一驗也若原瘡已乾而別於空處別出一層起發成膿漸以收靨者二驗也亦有不腫不出只變自利下去膿血而飮食精神如故者三驗也有三驗者吉無則凶
癢塌抓破三十四
訣云虛則癢實則痛又曰諸癢爲虛此固其辨矣然實卽兼熱也虛卽兼寒也蓋如瘡瘍之痛必由乎熱今不作痛而作癢此其無熱可知無熱由乎陽虛陽虛便是寒證諸有以初起作癢爲火者皆謬也且凡痘瘡發癢則多爲不起不灌而塌陷繼之最可慮也故凡治癢之法雖云當補然尤不可不溫惟溫補則營衛和氣血行而痘自起矣痘毒旣起而透則多有作痛尙何癢哉故痘於起發之時則宜痛不宜癢也然癢有數症亦當辨治如下
一痘瘡初見點便作癢者此邪在半表半裏之間而進退遲疑總由元氣無力欲達不能也速當溫補陽氣兼以疎散但使腠理通暢則痘自起而癢自止矣宜六氣煎加川芎白芷防風荊芥之屬若虛在血分而色白者宜六物煎或五物煎加減主之
一痘瘡出齊之後但是作癢俱宜保元湯或六氣煎加川芎當歸防風荊芥治之或用十全大補湯或用蟬蛻膏
一血滲肌膚鹹蜇皮肉而作癢者亦以氣虛而然宜保元湯加芍藥當歸以制血或加丁香以治裏官桂以治表表裏俱實自不作癢
程氏曰凡前後癢塌宜保元湯加何首烏牛蒡子白芍藥何首烏須赤白兼用
一痘瘡乾而作癢者宜養血潤燥以五物煎加防風荊芥外用茵陳薰法
一痘瘡濕而作癢者宜補氣去濕以四君子湯加防風荊芥桂枝以解之外用茵陳薰法
一頭面爲諸陽之會若癢而抓破則泄氣最甚速宜六氣煎或十全大補湯加防風荊芥何首烏之屬以培補之但得復腫復灌而飮食如常則無害若癢不止而滿面抓破者必死
一遍身發癢抓破膿血淋漓者宜蔘芪內托散倍加當歸及白芷荊芥木香使氣和血行其癢自止外以敗草散敷之
一瘡瘍潰爛粘衣連蓆難任者內服十全大補湯加防風荊芥外用敗草散
一痘瘡見形而皮肉紅艶起發而皮嫩多水者其後多致癢塌也急須先期調補之
一痘瘡將收而癢者其膿已成其瘡已回邪散而正復營衛和暢故癢也不須服藥但謹護之勿令抓破以致損傷成瘡
一漿膿初化膿未成而渾身瘙癢不寧者此惡候也速當溫補氣血用六氣煎六物煎之類加以防風白芷荊芥之屬必令癢去方保無慮若癢甚不休瘡壞皮脫其毒復陷謂之癢塌必不能活矣
活幼心書云凡作癢不止用荊芥穗以紙束之用刺癢處以散鬱邪其癢自止此屢驗之法內服消風化毒湯加蔘歸以解之
作痛三十五
痘瘡作痛有實有虛雖曰諸痛爲實然此言亦不可執若身有大熱而大便秘結煩躁不寧喘脹作渴而爲痛者此實痛也若無大熱而二便淸利脾氣不健衛氣不充營失所養而作痛者此虛痛也實者宜解毒淸火當用解毒湯或四味消毒飮之類主之虛者宜補養血氣當用保元湯或六物煎之類主之
頭面腫三十六
經曰熱甚則腫大抵毒盛者必腫毒微者不腫故亦可以腫與不腫察毒之甚與不甚也然痘瘡應期起發毒必以漸盡出故頭面亦必以漸浮腫此毒火聚於三陽之分欲化膿漿其宜然也然止宜微腫而甚腫者大非所宜若當起發之時頭面全然不腫必其痘稀磊落毒氣輕淺者然此最吉兆也
一痘以漸起面以漸腫及灌膿收靨而腫以漸消此常候也如應腫不腫者必其元氣不足應消不消者必其毒氣有餘須急治之
一有痘未起發而頭面預腫皮光色嫩如瓠瓜之狀此惡毒上衝之候也又有痘點已見但隱隱於皮膚之中面目腫而痘不起者決死汪氏理辨曰痘起五六日之際有面目先腫而光亮者是陽承陰分毒不能發也何也血乃氣之本氣乃血之標血有不足則根本之力已虧故致虛陽動作其氣妄行肉分區區不足之血何能載毒而出七日之後傳經已足則氣退毒陷陰陽各失其正尙何可治之有凡値此者不可不預調氣血若待臨期無能爲矣
一痘正起發頭面腫脹時正面之瘡切防瘙癢不可使之抓破少有損傷以致眞氣外泄邪氣內蝕則腫消毒陷多致死矣但得破者復灌消者復腫飮食二便如常則變凶爲吉矣宜十全大補湯或合苦參丸治之
一頭面腫脹而眼目咽喉痛閉者急宜解毒眼與咽喉相兼治之宜消毒化斑湯去升麻或大連翹飮主之
一兼疫毒之氣而頭項顋頜預腫者此必大頭風及蝦蟆瘟之屬宜以疫氣治之如大連翹飮及普濟消毒飮之類主之但兼此者亦多凶少吉也
痘疔黑陷三十七
痘有紫黑枯硬而獨大鍼撥不動手捻有核者是爲痘疔若不去之則一身之痘皆不能起發或皆變黑色必致死矣其有黑大而軟者此名黑痘愼不可作痘疔治也
痘疔者以熱毒蓄積氣血凝敗而成也然其類亦有數種最爲惡候宜謹察之有初出紅點漸變黑色其硬如石者此肌肉已敗氣血中虛不能化毒反致陷伏也有肌肉微腫狀如堆粟不分顆粒者此氣滯血凝毒氣結聚不散也有中心黑陷四畔突起戴漿者此血隨毒走氣不能充也有中心戴漿自破潰爛者此氣血俱虛皮膚敗壞也有爲水泡溶溶易破者此脾虛不能制濕氣虛不能約束也有爲血泡色紫易破者此血熱妄行而氣虛不能完固也有瘡頭鍼孔漿水自出者此衛氣已敗其液外脫也以上數症雖與痘疔不同而危險無異但於五六日間候之若見一症多不可治
一凡痘疔及黑陷者宜內服六氣煎加川芎紫草紅花木通之類以補血凉血而疔自退疔退後宜大進六氣煎或六物煎外用四聖丹以胭脂汁調點之疔若大者用銀鍼挑破瘡口吸出惡血入後藥末卽轉紅活大抵黑陷而疔多或餘毒不起者多死若痘疔挑去黑血搽藥不變仍是黑色者必死
心鑑曰痘疔見於四肢不近臟腑者易治若穿筋骨者亦難治但有見於頭面腹背逼近於內者其勢必攻穿臟腑矣如未穿者急須治之用飛過雄黃以眞蟾酥拌勻爲丸如麻子大挑疔點入立效又或用巴豆一粒去皮膜合朱砂一分硏爛點入一時突出卽愈內服無價散汲井水加猪尾血三五點調下
一痘瘡黑陷者必氣不足血不活也急宜托裏散或六物煎加川芎肉桂紅花蟬蛻調無價散或獨聖散甚者宜九味異功煎或十全大補湯調無價散仍外用四聖丹點之若見焦紫而黑混身皆是及身有大熱或大便秘結內熱煩渴者此亦有火毒之證宜四順淸凉飮或承氣湯合萬氏奪命丹以解其毒俟火邪略退卽宜用六氣煎調無價散以托其內亦可望其生也
一痘瘡起發之時但見乾燥其根焦黑卽當速治之如火邪不甚證無大熱者惟五物煎或六物煎爲最宜也如有火症火脈血熱毒盛而焦黑者輕則凉血養營煎或鼠粘子湯甚則以萬氏奪命丹合而服之
一原有瘡疥未愈至痘出之時其破處痘有攢聚而形色黑潰者急以銀鍼挑破吮去毒血吐於水中其血紅者可治黑者難治須內服加味四聖散或萬氏奪命丹外用萬氏四聖散塗之
一靨後痘疔潰爛成坑內見筋骨者宜托裏消毒散或刑防敗毒散加穿山甲蟬蛻殭蠶外用神效當歸膏或太乙膏貼之或以白龍散敷之
飮食三十八
痘瘡終始皆以脾胃爲主但能飮食則氣血充實而凡起發灌漿收靨無不賴之故能食者雖痘瘡稠密亦自無害不能食者雖痘瘡稀少亦爲可虞此脾胃之調所當先也然證有不同最須詳審施治
一痘有毒氣正盛而不食者當痘瘡正出之時雖不欲食但得痘色眞正不爲害也蓋熱毒未解於將出未出之際多有不欲食者待毒氣盡出自能食矣其有痘已盡出而仍不欲食者當徐用四物湯加神曲砂仁陳皮一二劑必能食矣
一痘見灰白別無大熱停滯等症而食少或不食者必脾胃虛也宜五味異功散或四君子湯若胃中陽氣不足不能運化而食少者此虛而且寒也宜溫胃飮養中煎或六氣煎主之
一凡命門元陽不足則中焦胃氣不煖故多痞滿不食下焦腎氣不化故多二陰不調此必用理陰煎加減治之自見神效勿謂小兒無陰虛證也
一凡泄瀉或見惡心或嘔吐而不食者尤屬胃氣虛寒也輕則理中湯六氣煎甚則陳氏十二味異功散或用六氣煎合二仙散主之
一凡脾氣不虛但胃口寒滯或痛或嘔而不食者宜益黃散
一凡停食多食而不食者宜大小和中飮以淸宿滯或五味異功散加山査麥芽神曲砂仁或合勻氣散治之
一凡口瘡不能進食或咽喉疼痛而不能食者但淸其咽痛止自食矣宜甘桔湯或加味甘桔湯
一凡外感風寒邪入胃口則不能食須表散寒邪邪散自能食矣宜加減蔘蘇飮或柴陳煎或五味異功散加柴胡
一痘後別無他症而飮食不進者此惟脾氣不足宜五味異功散或溫胃飮養中煎之類主之
程氏曰凡水穀不能運化而飮食不進者只用保元湯加陳皮麥芽神麯砂仁扁豆生薑嘔者加眞藿香
徐氏曰痘瘡不乳食者有虛實二證或吐或利面目靑白或靑黑色者爲虛寒宜溫之補之若大小二便乾澁面赤而氣壅或渴或熱或目睛黃赤氣粗中滿者爲實熱宜淸之利之
咽喉口齒三十九
咽喉司呼吸之升降乃一身之槖籥也毒氣不能舒散則壅聚於此腫痛閉塞水漿難入則死生係之深可畏也首尾俱宜甘桔湯加麥門冬牛蒡子玄參杏仁或加味甘桔湯及拔萃甘桔湯俱可用熱甚痛甚者宜東垣凉膈散加牛蒡子或以甘桔湯合黃連解毒湯加石膏木通牛蒡子山豆根射干幷外用玉鑰匙點之咽痛便秘者宜四順淸凉飮下之以上證治必其能食內熱者方可用此寒凉之劑若上焦雖熱而下焦不熱或不喜飮食者只用加味甘桔湯徐徐嚥服不必用牛蒡子恐其性凉傷脾也
一咽喉腫痛凡痘瘡多有是症但七日前見者爲逆七日後見者無慮蓋起發灌膿之時內外之痘俱大以致氣道壅腫而然此痘也非喉痺之毒也待外痘旣靨則內症自除矣不必治之
徐氏曰凡咽喉腫痛不能飮食者內服加味甘桔湯外看身上有痘之最大者此其毒氣相連宜用香油燈草燃而焠之一焠卽愈或用手捻破以痘疔散塗之
陳氏曰凡身壯熱大便堅實或口舌生瘡咽喉腫痛皆瘡毒未盡宜用四味射干鼠粘子湯如不應宜七味白朮散
一痘瘡弄舌吐舌者脾之熱也輕者導赤散甚者瀉黃散
一脣口與五內相通故熱毒內發口舌必先受傷毒甚則口舌或紫或白或黑舌或腫大此皆實熱之證宜內服黃連解毒湯加石膏牛蒡子木通生地或東垣凉膈散若大便乾結者宜局方凉膈散外用玉鑰匙點之若口舌生疳者以吹口丹或陰陽散敷之
一牙齦腫爛成疳者此陽明熱毒內攻也殺人甚速宜甘露飮主之外用老茶葉韭菜根煎濃湯洗之仍用翎毛刷去腐肉洗見鮮血乃以神授丹或搽牙散敷之日三次或錦繭散亦可若爛至喉中者用小竹管將綿繭散吹入雖遍口牙齒爛落口脣穿破者皆可敷藥而愈然必有黃白膿水者方可治若色如乾醬其肉臭爛日爛一分者俱不治
一牙疳臭爛氣粗熱甚舌白至脣口臭如爛肉大便瀉膿血肚腹脹痛此胃虛毒氣內攻胃爛之證若山根發紅點者此疳毒內攻故見於山根亦胃爛之證俱不治
一痘疹退後若有牙齦腐爛鼻血橫流者幷爲失血之證宜局方犀角地黃湯加山梔木通玄參黃芩之類以利小便使熱毒下行外用神授丹治之不可緩也若疳瘡色白者爲胃爛此不治之證
痘瘡中論列方四十
保元湯痘疹
調元湯痘疹
五味異功散補陣
四君子湯補陣
五福飮新方補陣
九味異功煎新方因陣
四物湯補陣
五物煎新方因陣
十二味異功散痘疹
二陰煎新方補陣
六物煎新方因陣
十一味木香散痘疹
二仙散痘疹
六氣煎痘疹
十全大補湯補陣
十宣散痘疹
八珍湯補陣
六味回陽飮新方熱陣
溫胃飮新方熱陣
理中湯熱陣
七味白朮散小兒
養中煎新方熱陣
理陰煎新方熱陣
七味安神丸小兒
益黃散攻陣
胃愛散痘疹
黃芪建中湯補陣
芎歸湯痘疹
托裏散痘疹
蔘芪內托散痘疹
惺惺散小兒
酸棗仁湯補陣
人蔘固肌湯痘疹
柴陳煎新方散陣
柴葛煎新方因陣
人蔘透肌散痘疹
柴歸飮新方因陣
蘇葛湯痘疹
升麻葛根湯痘疹
疎邪飮新方因陣
小柴胡湯散陣
柴葛桂枝湯痘疹
蔘蘇飮散陣
柴胡飮子痘疹
加減蔘蘇飮痘疹
五積散散陣
五柴胡飮新方散陣
桂枝葛根湯痘疹
雙解散痘疹
羌活散痘疹
麻黃甘草湯痘疹
益元散寒陣
搜毒煎新方因陣
柴胡麥門冬散痘疹
天水散寒陣
敗毒散痘疹
荊防敗毒散痘疹
六一散寒陣
解毒湯痘疹
黃連解毒湯寒陣
甘露飮寒陣
消毒散痘疹
托裏消毒散痘疹
五苓散攻陣
瀉黃散寒陣
解毒內托散痘疹
四苓散攻陣
退火丹痘疹
實表解毒湯痘疹
導赤散寒陣
苦參丸痘疹
四味消毒飮痘疹
當歸丸痘疹
大和中飮新方攻陣
六味消毒飮痘疹
三黃丸攻陣
小和中飮新方攻陣
解毒防風湯痘疹
承氣湯攻陣
肉豆蔲丸小兒
消風化毒湯痘疹
通關散痘疹
橘皮湯痘疹
凉血化毒湯痘疹
獨聖散痘疹
勻氣散痘疹
普濟消毒飮寒陣
蟬蛻膏痘疹
化痰丸小兒
消毒化斑湯痘疹
無價散痘疹
三酥餠痘疹
養血化斑湯痘疹
敗草散痘疹
拘龍丸小兒
凉血養營煎新方因陣
胡荽酒痘疹
保嬰丹痘疹
玄參地黃湯痘疹
水楊湯痘疹
大連翹飮寒陣
連翹升麻湯痘疹
胭脂汁痘疹
犀角散痘疹
犀角地黃湯寒陣
猪髓膏痘疹
快斑湯痘疹
快斑越婢湯痘疹
蕎麥散痘疹
鼠粘子湯痘疹
射干鼠粘子湯痘疹
茶葉方痘疹
紫草飮子痘疹
柴草木通湯痘疹
白龍粉痘疹
紫草飮痘疹
紫草木香湯痘疹
神授丸因陣
紫草散痘疹
柴草快斑湯痘疹
綿繭散痘疹
如聖湯痘疹
加味甘桔湯痘疹
痘疔散痘疹
甘桔湯因陣
拔萃甘桔湯因陣
陰陽散外科
四聖丹痘疹
蔘芪四聖散痘疹
吹口丹痘疹
玉鑰匙因陣
加味四聖散痘疹
搽牙散痘疹
辟邪丹痘疹
萬氏四聖散痘疹
茵陳薰法痘疹
人蔘白虎湯寒陣
四順淸凉飮攻陣
局方凉膈散痘疹
東垣凉膈散痘疹
前胡枳殼湯痘疹
萬氏奪命丹痘疹
神應奪命丹痘疹
救苦滅瘢散痘疹
萬氏牛黃淸心丸小兒
神效當歸膏外科
太乙膏外科
景岳全書卷之四十五烈集痘疹詮
痘瘡下
總論吐瀉四十一
凡痘疹吐瀉有不必治者有當速治者如初熱時卽見吐瀉但欲其不甚而隨止者吉蓋吐利中自有疎通之意邪氣賴以宣泄不必治也其有吐利之甚者則不得不治又有元氣本弱而見此症者使不速爲調補必致脾氣困憊則痘出之後虛證疊見而救無及矣此痘前之吐利其當治不必治自有輕重之分也若見點之後則吐瀉大非所宜速當察其寒熱虛實而調治之
一痘瘡吐瀉雖曰多屬脾經然亦有三焦五臟之辨蓋病在上焦但吐而不利病在下焦但利而不吐病在中焦則上吐下利故在上焦者當辨心肺之脾氣在下焦者當察肝腎之脾氣此五臟之氣各有相滋相制之機設不明此鮮不誤矣
一痘瘡吐瀉大都中氣虛寒者十居七八然亦有邪實毒盛及飮食過傷而爲吐瀉者此宜詳審脈症自有可辨若果有熱毒實邪則不可誤認虛寒輕用溫補恐反助邪以致餘毒癰腫或爲潰爛難收等症
嘔吐四十二
痘瘡嘔吐大都虛寒者多實熱者少但當以溫養脾胃爲主卽或兼雜證者亦必有實邪可據方可因病而兼治之故不得輕用寒凉及消耗等藥
一凡嘔吐之病病在上中二焦也切不可妄用下藥致犯下焦元氣則必反甚而危矣卽或有大便不通者亦當調補胃氣從緩利導但得脾胃氣和則升降調而便自達此不可不知也
一痘瘡別無風寒食滯脹滿疼痛等症而爲嘔吐或乾嘔惡心者必脾胃虛寒也宜六味異功煎五君子煎蔘薑飮之類主之或溫胃飮理中湯皆可酌用
一脾氣微寒微嘔而中焦不寒者宜五味異功散
一胃口虛寒嘔吐而兼有痛滯者六味異功煎送神香散或調中湯亦佳
一脾胃虛寒吐瀉幷行者溫胃飮甚者陳氏十二味異功散
一脾腎虛寒命門不煖而爲吐瀉者必飮食不化水穀不分而下腹多痛非胃關煎或理陰煎不可
一凡寒氣犯胃腹脹腹痛而爲嘔吐者神香散益黃散或加炮薑若因飮水或食生冷瓜果而作嘔吐者五苓散加炮薑
一飮食過傷停滯胃口胸膈脹滿而爲嘔吐者宜和胃飮或大和中飮或神香散
一痰飮停蓄胸膈而脹滿嘔吐者宜二陳湯或橘皮湯加炮薑
一三焦火閉煩熱壅滯胃口而爲嘔吐者此必陽明火證也宜橘皮湯加黃連甚者再加石膏或用竹葉石膏湯但此症甚少勿以虛火作實火也
程氏曰凡痘瘡嘔吐之症須辨冷熱熱吐者宜六君子湯加薑汁炒芩連冷吐者宜六君子湯加丁香藿香白豆寇
一痘瘡嘔吐不已聲濁而長或乾噦者最是瘡家惡候
泄瀉四十三
痘瘡首尾皆忌泄瀉而後爲尤甚惟初熱時有隨泄而隨止者爲吉若自見黑點之後以致收靨毒氣俱已在表俱要元氣內充大便堅實庶能托載收成若略泄瀉則中氣虛弱變患百出矣若初出之後而見泄瀉則必難起難灌旣起之後而見泄瀉一瀉則漿停瀉止則漿滿旣灌之後而見泄瀉則倒陷倒靨內潰內敗等症無所不至此實性命所關最可畏也今多見妄藥誤治敗人脾氣以致莫救者猶云欲去其毒瀉瀉無害欺耶昧耶庸莫甚矣
凡治痘疹泄瀉只在辨其寒熱熱者必濕滯之有餘寒者必元陽之不足但十瀉九虛而實熱者極少故凡見泄瀉嘔吐腹痛而別無實熱等證者無論痘前痘後俱速宜溫救脾腎此大要也當詳察之若失其眞誤治則死
一虛寒泄瀉凡證無大熱口不喜冷脈不洪數腹無熱脹胸無煩躁飮食減少而忽然自利者則悉屬虛寒切不可妄用寒凉之劑再傷脾土必致不救宜溫胃飮養中煎五君子煎或理中湯四君子湯之類隨宜用之若腹有微滯微脹而爲泄瀉者宜六味異功煎或五味異功散加砂仁若泄瀉兼嘔兼痛而氣有不順者宜養中煎加丁香木香或四君子湯合二仙散若泄瀉而山根脣口微見靑色或口鼻微寒手足不熱指尖微冷瀉色淡黃或兼靑白睡或露睛此皆脾腎虛寒之證非速救命門終不見效宜胃關煎理陰煎主之或陳氏十二味異功散亦可若泄瀉勢甚用溫脾之藥不效者則必用胃關煎或理陰煎之類主之若久瀉滑脫不能止者宜胃關煎溫胃飮或陳氏十二味異功散送五德丸或肉豆寇丸若胃本不虛但以寒濕傷脾或飮水而爲泄瀉者宜佐關煎抑扶煎或益黃散加猪苓澤瀉或五苓散俱佳
一蓄熱泄瀉本不多見而間亦有之然必有熱證可據方可用淸利之藥如脈見洪數身有大熱口有大渴喜冷惡熱煩躁多汗或中滿氣粗或痘色焮腫紅紫或口鼻熱赤小水澁痛之類皆熱證也且熱瀉者必暴而甚寒泄者必徐而緩皆可辨之然治熱之法當察火之微甚勿使藥過於病恐致傷脾則必反爲害凡濕熱內蓄小水不利微熱不甚而爲泄瀉者宜五苓散四苓散或小分淸飮之類加木通主之若濕熱稍甚淸濁不分而泄瀉者宜四苓散加薑炒黃連或合黃芩湯治之若食多脈盛氣壯而泄瀉者當從熱治宜黃芩湯加黃連若熱在下焦小水赤澁而泄瀉者宜大分淸飮或合益元散若濕熱在脾泄瀉內熱而兼腹痛者宜香連丸若頰赤身熱頭痛咽疼口瘡煩躁而泄瀉者陽明火證也宜瀉黃散若濕熱在脾瀉而兼嘔者黃芩湯加半夏生薑或御藥大半夏湯加黃芩若內熱泄瀉而兼氣虛者四君子湯加芍藥黃連木香
一發渴乃泄瀉之常候蓋水泄於下則津涸於上故凡患泄瀉者必多口乾口渴但乾與渴不同渴者欲飮乾者不欲飮渴屬陽而乾屬陰此其辨也然有渴欲飮水者此火證也有渴欲飮湯者此非火也有雖欲飮水而不能多者有口雖欲凉而胸腹畏寒者此皆非火證也然則病渴者尙有陰陽之辨而矧夫但乾而不渴者此實以水虧而然若作火治鮮不爲害故凡有久瀉津亡而作渴者當審其非熱而不可不壯其水也
程氏曰泄瀉須分寒熱寒者小便淸宜理中湯或蔘苓白朮散然白朮茯苓非泄瀉發泡者不宜用以其滲利故也按此說可見治痘者卽滲利亦忌顧可妄爲消伐以殘其氣血津液乎
陳氏曰凡瀉頻津耗則血氣不榮瘡雖起發亦難收靨如身溫腹脹氣促咬牙煩躁譫妄=喘渴@痘疹方論者皆難治緣穀食去多津液枯竭故多死也速宜與十一味木香散或十二味異功散
萬氏曰瘡未出而利者邪幷於裏實也宜從淸毒瘡已出而利者邪達於表裏虛也宜治其虛凡痘瘡所忌惟內虛泄瀉若溫之固之而不愈者此不治之證
寒戰咬牙四十四
寒戰者陽中之氣虛也陽氣虛則陰承之陽不勝陰故寒慄而戰也咬牙者陰中之氣虛也陰氣虛者腎元憊骨氣消索故切齒而鳴也總之虛在氣分則無非陰盛陽虛之病耳非大加溫補不可也
心鑑云七日前見寒戰者表虛也咬牙者內虛也七日後見寒戰者氣虛極也咬牙者血虛極也氣虛者保元湯倍加肉桂以溫陽分血虛者保元湯加芎歸以益陰分余常用六氣煎或六物煎加桂附治之無不應手而止其有獨寒戰獨咬牙者亦一體治之或合二仙散用之亦妙
一有寒邪在表身體大熱脈緊數無汗邪正相爭而爲戰慄者此卽似瘧之類但散其邪而戰自止宜柴葛桂枝湯之類主之
一痘瘡灰白潰爛泄瀉而寒戰咬牙者此純陰無陽之證宜九味異功煎或陳氏十二味異功散亦可
一痘色乾紫黑陷大小便不通煩躁大渴而寒戰咬牙者此純陽無陰火極似水之證也宜雙解散
一養漿結靨之時有紅紫焮腫大小便秘煩渴喜水者乃表裏俱熱之證以瘡痛而振搖忍痛而咬牙也此非寒戰咬牙之屬如熱甚而便秘者宜四順淸凉飮加連翹木通金銀花之類主之
一筋惕肉瞤似戰者以經絡血氣爲瘡所耗不能榮養肌肉主持筋脈故惕惕然肌肉自跳瞤瞤然肌肉自動本非寒戰之證也宜十全大補湯之類主之
陳氏曰咬牙者齒槁也乃血氣不榮不可妄作熱治
一寒戰咬牙而氣喘譫妄悶亂足冷者非倒陷卽倒靨也不治
煩躁四十五
煩者擾擾而煩躁者煩劇而躁合言之則煩躁皆熱也分言之則煩在陽分躁在陰分煩淺而躁深也難知集曰火入於肺煩也火入於腎躁也痘疹煩躁大非所宜若吐利厥逆腹脹喘促譫妄狂亂昏不知人而煩躁者謂之悶亂乃不治之證
一痘瘡以安靜爲貴若忽然煩躁多哭切須詳審其故如別無逆證而忽然若此是必瘡有痛而然待膿成則痛止而煩亦止矣不必治之其或飮食寒熱偶有所因而致然者但當隨症調理之則無不卽安者
一痘瘡煩躁兼喘者火毒在肺也宜人蔘白虎湯加梔子仁
一煩躁多驚者火在心經也宜導赤散加梔子麥門冬或七味安神丸
一痘毒未透熱伏於內而煩躁者宜六味消毒飮或兼萬氏奪命丹
一熱甚於內而煩渴熱躁者宜導赤散或玄參地黃湯加木通麥門冬或萬氏牛黃淸心丸或四味消毒飮
一邪毒未解熱甚於表而煩躁者宜柴胡麥門冬散或羌活湯
一痘瘡紅紫乾燥壯熱口渴譫妄者退火丹或萬氏牛黃淸心丸或用良方犀角地黃湯
一陰虛假熱自利煩躁者肝腎水虧也輕則五陰煎甚則九味異功煎或陳氏十二味異功散
一吐利不食而煩躁者脾氣虛也輕則保元湯溫胃飮甚則九味異功煎或陳氏十二味異功散
一瘡密膿成營血虧耗心煩不得眠者宜三陰煎加麥門冬如有微火者宜酸棗仁湯
一晝則煩躁夜則安靜此陽邪盛於陽分也宜人蔘白虎湯或加梔子如晝則安靜夜則煩躁者此陰中之陽虛也宜三陰煎如有火邪亦可加梔子仁
一大便乾結不通而煩躁腹脹者四順淸凉飮當歸丸甚則承氣湯若大便秘結痘瘡陷伏而煩躁者百祥丸或承氣湯
喘急四十六
喘與氣促不同喘者氣粗而壅壅而急喘爲肺邪有餘也促者氣促而短上下不相接續促爲肺腎不足也此二者一實一虛反如氷炭若或誤治無不死也當詳辨之
一寒邪在肺作喘者此外感之症必咳嗽多痰或鼻塞或身有微熱或胸滿不淸治當疎散肺邪宜六安煎或二陳湯加蘇葉主之若寒邪外閉之甚者仍宜加麻黃北細辛之類若兼氣血不足而風寒在肺作喘者惟金水六君煎爲最
一痰因火動而爲喘急者當以淸痰降火爲主若痰涎上壅者先治其痰宜抱龍丸淸膈煎之類主之若火上刑肺肺熱葉擧大熱大喘者宜人蔘石膏湯若微熱作渴肺燥液衰而喘者宜人蔘麥門冬散若夏月熱甚火犯肺金而喘者仲景竹葉石膏湯或六味竹葉石膏湯若火伏三焦肺胃大腸俱熱胸腹脹大便秘結而喘者前胡枳殼湯
一喘以氣虛者人多不能知之凡下瀉而上喘者必虛喘也凡小兒喘息覺在鼻尖而氣不長者必虛喘也此實氣促原非氣喘若見此症急須速補脾肺或救腎陰輕則蔘薑飮六氣煎甚則六味回陽飮若下爲泄瀉而上爲喘促者急用六味回陽飮或九味異功煎不可疑也若大便不瀉而或爲多汗或爲腹膨或見痰飮狂躁但以陰虛水虧氣短似喘而脈氣無神者急宜貞元飮加人蔘煨薑之類主之若治喘促用淸痰降火等劑而愈甚者此必虛證也速宜改用溫補如前諸法猶有可救遲則恐無及矣
一痘疹發喘乃惡候也若利止喘定者生其有瀉利不止或加脹滿或爲狂躁或痘毒入肺口張息肩目閉足冷而喘甚者皆不治之證
聲音四十七
痘瘡最要聲音淸亮若卒有失音者凶兆也先哲云瘡已出而聲不變者形病也其病輕瘡未出而聲先變者氣病也其病甚瘡出而聲不出者形氣俱病也凡此失音之症大爲痘瘡所忌然亦有吉有凶須當詳辨治之
一風寒外襲皮毛壅閉肺竅或致咳嗽而偶爲失音者此惟外感之證宜解散之以加減蔘蘇飮或六安煎加薄荷桔梗主之或待風寒解散其聲自出此固無足慮也
一火邪上炎肺金受制氣道壅閉而聲不出者宜導赤散合甘桔湯加炒牛蒡子主之或用甘桔淸金散
一上焦陽虛而聲音低小不出者此心肺不足之病蓋心主血肺主氣痘瘡稠密則血氣俱損故聲不能出宜六物煎加麥門冬或導赤通氣散主之
一下焦陰虛而聲不出者其病在肝腎蓋腎爲聲音之根若證由肝腎而痘瘡稠密則精血俱爲耗竭水虧則肺涸故聲不能出速當滋陰益水以救其本宜大補元煎五福飮或十全大補湯之類酌宜用之
一凡啼哭無聲而但見淚出語言無聲而但見口動者此皆毒氣歸腎而內敗也或聲瘂如破如梗者此咽喉潰爛也皆難治之證
一痘後餘毒失音其症有二一以咽痛不能言者此毒氣不淨也宜甘桔淸金散加天花粉一以腎氣虛不能上達而聲不出者宜治如前或用四物湯加麥門冬白茯苓
驚搐四十八
驚搐者忽然驚惕而手足搐搦口眼歪斜每多忽作忽止其症多由風熱蓋心主火而惡熱肝主風而善動驚痘之火內生於心心移熱於肝風火相搏故發驚搐然未出之先發驚搐者多吉旣出之後發驚搐者多凶何也蓋痘毒將散而溪谷開張竅理疎解因致牽引伸縮得疎散達之氣痘出而驚自止則其內毒無留於此可見故俗名驚痘最爲吉也若旣出之後則中之伏火亦宜散矣倘仍見驚搐則是外毒已出而內毒猶然未盡此其毒盛莫測乃可畏也故凡發驚搐者必隨發隨止者爲吉不必治也若連發不已此毒伏於心肝二臟速宜隨症治之不得誤以爲吉證
一治驚搐之法最當察其虛實酌其微甚如果有風熱實邪庶可解毒淸火但得稍見淸楚便當培養心脾以防虛敗之患若止見微邪則但當以調和氣血爲主
一驚搐症由風熱相搏故治宜平肝利小便蓋平肝則風去利小便則熱除風熱旣平驚自愈矣若過用寒凉則氣斂而毒反陷伏痘出不透多致不救
一心脾陽氣虛寒則神怯而易爲驚搐六氣煎加棗仁朱砂
一心脾血虛而驚搐者七福飮養心湯
一肝膽氣虛多恐畏而驚搐者茯神湯
一心血虛睡中驚搐或兼微痰者秘旨安神丸
一心虛火盛多熱躁而驚搐者寧神湯酸棗仁湯
一痘旣出其色紅紫而煩渴驚搐者良方犀角地黃湯若煩熱之甚而大便乾澁者多由陽明之火人蔘石膏湯加朱砂
一心火獨盛而煩熱驚搐者朱砂安神丸或七味安神丸
一心火盛小水不利而驚搐者導赤散加黃連朱砂或合朱砂益元散
一痰涎壅盛氣急胸滿而驚搐者抱龍丸淸膈煎或梅花飮琥珀散此宜暫用以開痰涎但得痰氣稍淸卽當酌虛實以調理血氣
一肝膽實熱大便秘結而煩躁驚搐者瀉靑丸或七味龍膽瀉肝湯
一血熱見血而驚搐者局方犀角地黃湯熱甚者良方犀角地黃湯若熱甚而大便秘結者拔萃犀角地黃湯
一風寒外感心脾陽虛而微熱不退或咳嗽惡寒而驚搐者惺惺散若虛在陰分汗不能出身熱不退而驚搐者柴歸飮若外有風邪內有熱邪表裏俱熱而驚搐者生犀散
一風寒外感身熱無汗但有表邪別無虛證而驚搐者敗毒散或蘇葛湯寒邪閉甚者紅綿散然此皆表散之劑若兼虛邪不得單用此類
昏睡四十九
凡痘瘡將出未出而猝然昏睡者其痘必重當察其脈症虛實預爲治之若痘後喜睡此毒氣已解元氣將復故邪退而神安乃否極泰來之象不須服藥妄治如見寂然氣虛但以調元湯保元湯六物煎之類察其寒熱漸以調之自然平復不可妄行消耗致傷其神反必害矣
腰痛五十
經曰腰者腎之府又曰太陽所至爲腰痛蓋足太陽之脈夾脊絡腎而痘瘡之毒多出於腎循足太陽膀胱散行諸經乃邪之由裏傳表也如初見熱而腰卽痛或日以漸甚者此邪由膀胱直入於腎而毒有不能達也急宜解毒以泄少陰之邪以通太陽之經務令邪氣不得深入則痘雖稠密亦可愈也若不速治則邪必日陷而表裏俱甚營衛之脈不行臟腑之氣皆絶或爲癢塌或爲黑陷終莫能救矣
一凡痘毒自陰傳陽自裏傳外者爲順自上傳下自外傳裏者爲逆若毒由太陽傳入少陰則毒陷而不升伏於骨髓之中不能外達所以腰痛大凡瘡疹之毒歸腎則死故但見腰痛急宜治療若毒陷不起卽宜發散解毒令其復出太陽而達乎陽道斯無害也宜人蔘敗毒散或五積散主之若腎氣虛陷不能傳送外達者必用理陰煎加細辛官桂杜仲獨活之類主之
一治發熱便見腰痛者以熱麻油按痛處揉之可止仍急服前藥之類如小水不利者宜五苓散如火毒內盛而小水不利者宜四苓散加梔子木通
腹痛五十一
治腹痛症當以可按拒按及宜飽宜飢辨其虛實不得謂痛無補法而悉行消伐也又當因脈因症辨其寒熱不得妄用寒凉也大都寒滯者十居八九熱鬱者間或有之若虛不知補而寒因寒用則害莫甚矣
一初見發熱痘瘡未出別無寒滯食滯而腹滿腹痛者此必起發不透痘毒內攻而然宜解表疎裏以化毒湯加紫蘇厚朴之類主之或五積散加木香亦可若大便不通腹脹而作痛者桂枝大黃湯酌宜用之
一寒氣犯胃或食生冷而嘔惡吐瀉腹無脹滿而但有疼痛者溫胃飮理中湯加肉桂木香或小建中湯隨宜用之若胃氣虛寒作痛而喜按者黃芪建中湯
一寒犯中焦氣滯作脹而腹痛或泄瀉者和胃飮或抑扶煎加丁香木香或陳氏十一味木香散
一脾腎虛寒下腹作痛瀉利不止者胃關煎
一誤飮冷水凉茶寒濕留中小水不利而腹痛者五苓散或加木香或用小建中湯
一飮食停滯中滿作痛者大小和中飮或保和丸加木香砂仁若大便不通而痛甚者赤金豆或承氣湯利之
一發熱二三日後大便不通燥糞留滯而腹痛者當歸丸或用猪膽導法
一濕熱下利煩熱大渴小水熱澁而腹痛者大小分淸飮或黃芩湯加木香靑皮砂仁
一火毒內攻譫妄狂亂而煩熱腹痛者退火丹或朱砂益元散
腹脹五十二
痘瘡腹脹之症其要有二一以脾胃受傷一以邪氣陷伏蓋痘瘡將發毒由內生其症無不發熱或見微渴此其常也當此之時只宜溫平和解或兼托散無抑遏無窮追無殘及元氣惟貴輕揚善導但令毒透肌表則苗秀而實無不善矣設不知此而見熱卽退熱見毒卽攻毒則未有妄用寒凉而不傷胃氣者未有但知攻毒而不傷元氣者胃氣傷則運行無力而脾寒所以作脹元氣傷則托送無力而毒陷所以作脹雖作脹之由猶不止此然惟此最多而人多不能察也諸未盡者俱詳如下
一誤服凉藥或過食生冷而作脹者其人必不能食或大小便利或腹中雷鳴此皆脾胃中寒之證速宜溫中以疎逐冷氣冷氣散則脹自消矣宜益黃散加薑製厚朴或人蔘胃愛散加乾薑若胃寒兼虛瘡白神倦或氣促發厥者惟溫胃飮及陳氏十一味木香散俱爲要藥若寒在脾腎下焦不化而作脹者非理陰煎不可
一中氣本虛或過用消伐以致元氣無力不能托送痘毒而陷伏作脹者宜十宣散或合二妙散或神香散
一痘毒陷伏於裏者必有熱症相雜如煩躁乾渴大小便秘而作脹者此只宜溫平快氣兼托之劑當用紫草飮子
一寒邪外閉肌腠身熱無汗或氣喘鼻塞則痘毒不能外達而陷伏腹脹者宜五積散或加減蔘蘇飮
一飮食過傷偶爲停滯而腹脹者此不過一時之滯食去則脹消宜大和中飮或合二妙散神香散
一腹脹而目閉口中如爛肉臭或大便泄瀉或利膿血者皆不治
厥逆五十三
厥逆者四肢不溫或甚至於冷也四肢爲諸陽之本故常宜和煖若至厥逆則其陽虛可知如指尖微寒者亦陽氣衰也足心冷者乃陰邪勝也其有瘡頭焦黑煩渴悶頓大便熱結而厥逆者此陽毒內陷火極似水所謂熱深厥亦深也又有瘡本灰白大便不結而厥逆者此元氣虛憊陽衰而寒也凡痘疹之候頭常欲凉足常欲溫若頭溫足冷者多不治故厥逆爲瘡家惡候
一痘疹十指微寒者卽宜五君子煎六氣煎或六物煎加薑桂溫之以防虛寒之變
一痘疹瀉利氣虛而逆者胃關煎或陳氏十二味異功散
一痘瘡始出手足便冷或其人先有吐利致傷脾胃脾胃氣虛則爲厥逆宜六氣煎六物煎加薑桂主之甚者人蔘附子理陰煎
一痘瘡起脹之時手足厥逆此陽氣欲絶之候必其自利或嘔吐脈見沈細微弱或浮大而虛速宜溫補元陽輕則六氣煎加肉桂甚則六味回陽飮或九味異功煎服藥後手足和煖者生厥不止者死
一熱毒內甚而厥者必有煩熱便秘脹滿脈滑等證宜四順淸凉飮或承氣湯
一痘後厥逆者此其氣血已虛脾胃已困無怪其有厥也宜保元湯或六氣煎六物煎加附桂之類主之
發渴五十四
痘疹發渴者裏熱也以火起於內銷爍眞陰所以發渴又其津液外泄化爲膿漿則營氣虛耗亦以致渴此痘瘡之常候也若微渴不甚不必治之惟大渴者乃由火盛然亦須察其虛實以爲調理切不可因其作渴卽以西瓜梨柿之類輕以與之恐脾肺受寒致生他患也外有乾渴論在泄瀉條中所當參閱
痘瘡氣血內耗微熱微渴而喜湯者宜七味白朮散或五福飮加麥門冬五味子
一脾肺多熱渴而喜冷者宜人蔘麥門冬散或生脈散
一痘瘡多熱多躁口燥咽乾大渴引飮喜冷能食或大便乾結者此熱在肺胃二經宜人蔘白虎湯甚者再加黃連若痘後熱渴者此餘火未淸也其治亦然
一痘瘡自利不止腎陰虧損而作渴者病作少陰速宜陳氏十二味異功散或九味異功煎
一大便秘結腹滿煩熱內火不淸而作渴者四順淸凉飮
一痘瘡發熱時便見大渴脣焦舌燥此心火太炎腎水不升故血液枯耗也急宜解之以葛根解毒湯
程氏曰痘瘡初發之源乃壬癸水也水旣流出其源必竭奚不作渴由此觀之可見治渴者必不可不滋腎水
薛氏曰凡渴欲飮水者當審其熱之虛實若屬虛熱雖欲水而不多飮=雖拒而不飮@小兒痘疹方論論痘疹治法當用七味白朮散若係實熱索水喜飮者當以犀角磨水服其後亦無餘毒之患
失血五十五
經曰陽絡傷則血外溢陰絡傷則血內溢血外溢則衄血血內溢則便血瘡疹之火由內而發毒不能達則燔灼經絡而迫血妄行血隨火動從上而出則爲衄爲吐從下而出則爲便爲溺陰陽俱傷則上下俱出凡痘疹失血若從鼻出者則有陽明外達之意尙可望生若從他處則總屬陰分而火毒內陷乃悉爲危證
一痘疹發熱見血者多屬火證若衄血者宜玄參地黃湯或加茅根汁或加京墨汁同飮之衄止者生不止者不治溺血者大分淸飮或八正散大便秘而見血者宜四順淸凉飮
一痘瘡已出未出之間凡諸血症俱宜用犀角地黃湯三方酌宜治之最佳血止後加進調元湯加木通
一痘瘡十日之後忽膿血大作大便陡出者此爲胃爛不治
發泡五十六
痘瘡發泡亦與黑陷相類雖一以外出一以外入形有不同而邪氣留結毒則一也或發水泡或發血泡或赤或紫或黑但見此症十無一生然亦有似泡而實非者不可不辨或其人身上原有破傷或瘡癤未痊或雖痊而瘢痕尙嫩一旦痘出則瘡瘢四圍痘必叢集此物從其類之理也因瘡作泡則其腐敗皮肉氣色本異宜與完膚有別不得卽認爲紫黑泡也至若治泡之法先以鍼刺破吮去惡血後用胭脂汁塗法又用百花膏敷之此瘡極易作癢起發之後宜常用茵陳薰法薰之勿令抓傷若不愼之則反覆灌爛淹延不愈變爲疳蝕壞瘡以致不治者多矣
潰爛五十七
痘瘡膿熟或微有潰爛者亦常候也惟於未成膿之先卽有潰者此名斑爛有當靨不靨而身多破爛不收者此名潰爛良由未出之先當發散而不發散則熱毒內藏必潰爛而兼喘促悶亂或不當發散而誤發散則表虛毒濫亦致遍身潰爛此皆不善表之故也又有陽毒內熾火盛脈實便結喜冷而失於淸利以致陽明蓄熱肌肉潰爛者此不善解毒之故也故治此之法表熱者仍宜淸理火邪表虛者卽宜補養營衛且脾主肌肉尤宜調脾進食務令大便得所以生肌解毒但解毒不至於過冷調養不至於太熱必得中和方爲良法
一表虛不收者必其衛氣不足別無熱證宜十全大補湯之類或去肉桂加防風荊芥穗多服自愈
一火盛胃熱潰爛者宜大連翹飮之類若大便秘者以猪膽導之
一痘瘡或發表太過或淸解過當以致表裏俱虛陽氣不守則內爲泄瀉外爲潰爛急當救裏宜陳氏十二味異功散或九味異功煎
一潰爛膿水淋漓者以敗草散或蕎麥散襯之若斑爛作膿痛甚者以天水散和百花膏敷之
一痘瘡衣以厚綿圍以厚被或向火偎抱或任其飮酒未七日而靨日期未足其收太急以致自面至腰潰爛平塌不作痂者蓋此非正靨乃倒靨也急宜解去衣被勿近火勿飮酒因立一方用黃芪白芷以排膿防風蟬蛻以疎表靑皮桔梗以和中牛蒡子甘草以解毒服後潰瘡復脹則中外毒氣俱得無留而漸可收矣
多汗五十八
痘疹自汗者以陰中之火自裏及表達於衛氣故皮膚爲之緩腠理爲之疎津液流行故多自汗但得痘疹身常潮潤實爲美證此乃陰陽氣和血脈通暢蓋熱隨汗減毒隨汗散邪不能留則易出易解雖見熱甚而汗出之後身必淸凉此卽毒之消散也不必治之然只宜微汗不宜大汗若汗出過多則陽氣泄而衛氣弱恐致難救難靨或爲癢塌寒戰之患此則速宜固表以斂其汗也又有汗出不止其熱反甚者此邪熱在表陰爲陽擾之患速宜淸火解毒陽邪退而汗自斂也若汗出如油或髮潤如洗而喘不休者此肺脫之證不可治
一別無邪熱但以衛氣虛肌表不固而多汗者調元湯倍加黃芪或白朮散
一脾虛於中衛虛於外肌肉無主別無他症而汗不斂者人蔘建中湯
一心氣虛神怯多驚而汗不固者團蔘散
一或吐或瀉氣脫於中陽脫於外而汗出不收微者五福飮加炮薑棗仁甚至手足厥冷或嘔惡不止而汗不收者速宜人蔘理陰煎或六味回陽飮遲則恐致不救
一陰中火盛或身有大熱而汗多不收者當歸六黃湯
一睡中汗出不收者以陽入陰中而陰不能靜也當歸六黃湯
一陽明熱盛火邪燔灼肌肉或身熱煩渴或二便熱澁而汗不收者人蔘白虎湯或加黃連
一收靨痂脫之後自汗不止者此邪去而氣虛也宜十全大補湯或調止汗散或以滑石粉撲之
夾疹五十九
痘瘡止宜單出若與疹幷出者謂之夾疹蓋痘疹之發皆有時氣而二者幷見其毒必甚心鑑曰來疹者卽痘之兩感證也大爲不順之候若痘本稀少而夾疹者名爲麻夾痘其症則輕若痘本稠密而更加以疹彼此相混些碎莫辨其症則凶急宜以辛凉之劑解散爲先而托裏次之但得疹毒漸消痘見壘落者乃爲可治若痘疹相雜毒不少減者必危無疑
一治夾疹之法先當察痘之稀密疹之微甚若疹輕熱微者但當以痘爲主痘獲吉而疹無慮也若疹多熱甚者卽當急解疹毒務令疹散而後痘可保也
一痘瘡初出內有細密如蠶子者卽夾疹症也若痘稀疹多者宜但解疹毒爲主如表邪不解外熱甚內火不甚而夾疹者宜疎邪飮升麻葛根湯荊防敗毒散或十味羌活散如表裏俱熱毒盛而夾疹者柴葛煎解毒防風湯或十三味羌活散如內熱毒盛而夾疹者六味消毒飮或合黃連解毒湯如陽明火盛多熱多渴或煩躁而夾疹者白虎湯化斑湯或葛根麥門冬散以上諸治如法而疹散痘出者可治然後隨症調理之若疹不散毒不解者難治
一痘疹俱多者毒必大盛雖治得其法疹毒已解亦必氣血重傷終難爲力凡遇此者惟當以保養脾胃調和氣血爲主庶可有濟
一收靨後復出疹者此餘毒解散之兆不必治之
夾斑六十
痘瘡夾斑與夾疹不同蓋疹則細碎有形斑則成片無形也凡痘瘡初出有片片紅腫如錦紋者有紅暈與地皮相平而全無興起之意者是皆夾斑症也斑以熱毒鬱於血分而浮於肌肉之間乃足陽明胃經所主或以寒邪陷入陽明鬱而成熱者亦致發斑俱宜凉血解毒但使斑退而痘見者吉否則皮膚斑爛瘡易搔癢而皮嫩易破也又有赤斑成塊其肉浮腫結硬者乃名丹瘤其毒尤甚瘡未成就此必先潰不可治也
一治斑之法大抵斑在起發之前者多用表散在灌膿之後者多用解利如遍身通紅者其治亦同
一痘出夾斑輕者只以升麻葛根湯加石膏玄參甚者宜人蔘白虎湯合六味消毒飮
一風寒外感表邪不解而夾斑者宜荊防敗毒散或加石膏玄參
一斑色紫赤而大便秘結者宜四順淸凉飮利之斑旣已退卽宜用四君子之類以固其脾庶可免其內陷
程氏曰凡治夾斑急宜凉血解毒以羌活散加酒炒芍藥紫草紅花蟬蛻木通官桂糯米連進數服斑退後以保元湯加木香豆寇煎服以解紫草之寒防其泄瀉如痘中夾疹治亦同此如稍遲則恐變成黑斑爲難治矣
一痘瘡結痂之後而見斑者此餘毒煎熬血分必致潰爛宜黃連解毒湯加當歸芍藥黃芩石膏甚則大連翹飮若熱毒薰蒸於內大便膿血臭穢而見斑者此胃爛之證不可治
一發斑潰爛者以救苦滅瘢散敷之
晝夜啼哭六十一
凡小兒出痘而晝夜啼哭者當辨其虛實表裏而治之其有內未得出或外未得散而啼哭者此毒氣不解之使然也有陽邪火盛紅赤焮突而啼哭者此痘盤疼痛之使然也有心腎本虛邪熱承陰而啼哭者此或以神志不攝或以煩熱不寧之使然也有飮食不節或偶停滯而啼哭者此胃氣不和腹痛腹脹之使然也知此之由而辨得其眞則內未出者表之托之外未散者解之化之火之盛者淸其熱神之虛者養其陰若痘毒本微而無故啼哭者多由飮食內傷或二便秘結此或去其停滯或通其壅閉務令表裏和暢營衛通行則神魂安泰而痘無不善矣或謂啼哭非痰卽熱而不究其本則失之遠矣
大小便閉六十二
凡痘疹小便欲其淸而長大便欲其潤而實則邪氣不伏正氣不病若小便利者大便必實雖二三日不更衣者無礙也若小便少則病必進小便秘則病必甚以火盛故也但初熱時大便不宜太實若二三日不行宜微潤之不然恐腸胃不通則營衛不行而瘡出轉密惟起發之後大便却宜堅實若太實而四五日不行恐熱甚難靨亦宜微利之
一痘疹小水不利而熱微者宜導赤散熱甚而小水不利者宜八正散
一痘疹發熱時大便秘結不行而內外俱熱有不得不通以疎其毒者輕則柴胡飮子甚則三黃丸再甚則承氣湯
一自起發後以至收靨凡大便不行而火不盛或虛弱不可通利者只宜用猪膽導法或以醬瓜一條如指許導之卽出切不可輕用利藥
一大小便俱不通而內熱甚者八正散或通關散酌宜用之
一熱毒內盛而痘瘡乾黑倒陷煩躁便結者百祥丸或承氣湯然宜愼用毋輕易也
一痘後餘熱不盡內陷膀胱而小水不利者導赤散或五苓散大便不通者四順淸凉飮
陳氏曰凡痘瘡四五日不大便用嫩猪脂一塊以白水煮熟切如豆粒與食之令臟腑滋潤亦使瘡痂易落切不可妄投宣泄之藥以致元氣內虛多傷兒也
薛氏曰前症若因熱毒內蘊宜用射干鼠粘子湯解之或發熱作渴或口舌生瘡咽喉作痛幷宜用之
目症六十三
目雖肝之竅而實五臟六腑之精氣皆上注於目故其赤脈屬心瞳子屬腎白珠屬肺黑珠屬肝裹約屬脾又太陽爲上網陽明爲下網少陰循外眥太陽出內眥此其部分各有所主故可因症以察其本也然痘瘡之病目而爲障爲翳者多由火炎於內而熱以生風風熱散於諸經因多紅赤腫痛之患故治此者亦當察其所屬而因證以調之也
戴眼症凡痘瘡灌膿之後或大汗大瀉之後多有目睛上弔或露白者謂之戴眼此精氣爲膿血汗液所耗乃太陽少陰眞陰虧竭大虛之證蓋太陽爲上網血枯則筋急所以上弔也速宜大補氣血以六物煎六氣煎或十全大補湯之類主之其有以此爲風熱而散之解之者是皆速其死也若七日以前見此者多不治或無魂失志不省人事者亦不治
一痘瘡目赤腫痛翳障等症無不謂之風熱故古方亦多用淸火散風等劑夫痘瘡之火由中生目爲肝竅肝主風木而病在目故云風熱實以風生於火由內熱也所以凡治目赤目痛者不必治風但治其火火去則風自息矣何也蓋內生之風與外感之風不同外感之風升之散之則解散而去內生之風而再加升散則火愈熾而熱愈高矣常見治目多難救而寒凉反以傷脾者正以升降相雜而用藥有不精耳經曰高者抑之果何謂乎今如古方之治火眼凡用洗肝散及洗肝明目散芍藥淸肝散之類總不如良方龍膽瀉肝湯而良方瀉肝湯又不如加味龍膽瀉肝湯之爲得宜也
一痘瘡眼中流淚赤痛或多眼眵此肝火之盛也宜淸解之以加味龍膽瀉肝湯或抽薪飮加木賊蟬蛻之類主之若大便結閉不通者亦可少加大黃
一痘瘡入眼腫痛或痘後生翳膜者宜蒺藜散蟬菊散或通神散外以秦皮散洗之
一痘瘡目病熱少風多而昏暗澁痛眵淚羞明翳障者宜密蒙花散亦以秦皮散洗之
一痘後眼閉淚出不敢見明者此內火不淸而陽光爍之故畏明也宜洗肝明目散
一痘後眼皮風毒赤爛或痛或癢燥澁羞明多眵淚者秦皮散洗之
一痘瘡靨後精血俱耗而眼澁羞明光短倦開或生翳障者宜四物湯甚者六物煎加木賊蟬蛻白蒺藜
一痘斑入眼在白珠上者不必治久當自去惟在黑珠上宜治之當淸肝火
一凡病目熱者最宜忌酒及椒薑牛羊鷄鵝鴨一應熱物幷鷄鵝鴨蛋皆不可用以防連綿不愈之患
一痘瘡熱毒傷目凡必用之藥如生地芍藥麥門冬山梔玄參草決明連翹黃芩黃連肝熱者龍膽草陽明實熱者石膏石斛腎火盛者黃檗知母三陰俱熱者地骨皮火浮不降者木通澤瀉翳障不去者木賊草蟬蛻白蒺藜氣虛者人蔘黃芪血虛者當歸熟地但火炎於上者不宜升陰虛於下者不宜泄是皆治眼之大法
一痘瘡護眼法宜錢氏黃檗膏爲佳從耳前眼皮上下顴面間日塗三四次可以護眼稀痘
一用點藥者凡目中生痘或食發物或熱毒太盛上蒸目竅以致熱毒或生翳障切不可妄用一切點藥蓋其非毒卽冷必致寒熱相激反以爲害惟余之金露散乃爲相宜可間用之以解熱毒之急
徐氏曰痘之毒氣自裏達表故有目病治宜活血解毒而已活血不至熱解毒不至寒但得血活毒散則目疾自愈
痘癰痘毒六十四又痘母見前怪痘形證
痘發癰毒者亦名痘母經曰痘前發母者凶痘後發母者半吉半凶大都毒發不透必發癰疽故蘊結於經絡之間然其壅結也猶無足慮而惟其不能消散及治之不得其法則乃爲可慮然散之之法當知要領其在虛實之辨而已如痘癰之有大毒者不得不爲解毒有大熱者不得不爲淸火俟火毒略淸便當調理脾氣其有外雖見熱而內本不足者則當專用托法務令元氣完固飮食不減則毒無不化何害之有若不察根本强弱而但知攻毒淸火則無不傷脾多致飮食日減營氣日削膿血不化毒日以陷而痘變百出矣所以痘瘡始末皆當以脾氣爲主苟不知此則未有中氣虛敗而痘能保全者
一痘癰初起壅盛疼痛元氣無損飮食如常者宜先用連翹歸尾煎或仙方活命飮以解其毒俟毒氣稍平卽當用四君歸芪之類以補托元氣
一凡用托裏之劑如癰毒內無大熱亦無便閉煩渴等症或素非强盛之質或以陰毒深陷形不焮突不紅腫不化膿痛有不甚者此其毒皆在內俱速宜用托裏之藥以六氣煎加金銀花甘草節防風荊芥白芷穿山甲牛蒡子之類如陽氣不足者仍可加肉桂附子用酒水各半煎服或全用酒煎亦可或托裏消毒散俱可酌用
一凡內熱晡熱而飮食少思者多屬脾胃不足血氣虛弱宜六氣煎或溫胃飮加金銀花白芷若癰毒色白而作癢者氣虛也治同上若根赤而作癢者血虛血熱也宜四物湯加丹皮白芷若腫而不潰者血氣虛也托裏消毒散或加肉桂若潰而不收者脾氣虛也宜六氣煎或六物煎加肉桂
一凡飮食如常而內外俱熱癰毒腫痛或煩渴或大小便俱熱澁者宜大連翹飮或仙方活命飮可間用之若飮食如常內熱作痛或兼口舌生瘡者宜間用射干鼠粘子湯
一痘毒發癰有結硬實熱難解者宜排毒散
一痘後發癰癤者乃痘中未盡之毒留於經絡肢節而爲癰腫也或解毒或淸火各有所宜凡欲表裏兼解者宜柴胡麥門冬散欲潤腸解毒者宜消毒散及四順淸凉飮欲凉血解毒者宜犀角地黃湯欲淸火利便解毒者宜大連翹飮
疳蝕瘡六十五
陳氏曰凡痘瘡已靨未愈之間五臟未實肌肉尙虛血氣未復被風邪所搏則津液澁滯遂成疳蝕宜用雄黃散綿繭散等藥治之久而不愈則多致不起
薛氏曰前方乃解毒殺蟲之劑若毒發於外元氣未傷者用之多效若元氣傷損邪火上炎者用大蕪荑湯六味丸若赤痛者用小柴胡湯加生地黃若肝脾疳證必用四味肥兒丸及人蔘白朮散更佐以九味蘆薈丸
萬氏曰凡痘後疳蝕瘡至毒壅肌肉內透筋骨外連皮膚時痛出血日久不痊者此毒在脾經甚爲惡候乃不足之證也內服十全大補湯外用綿繭散貼之疳蝕出血者難治
痘藥正品六十六
人蔘益元氣生精血復元神補五臟凡痘瘡表散起脹灌漿收靨始終皆賴之
黃芪固腠理補元氣內托陷下皆用之
當歸生血養血活血止血痘瘡賴以調血凡虛者能補滯者能行欲其升散當佐以川芎欲其斂附當佐以芍藥
熟地黃痘疹之病形質之病也形質之本在精血熟地以至靜之性以至甘至厚之味實精血形質中第一品純厚之藥凡痘瘡起發灌漿收斂之用以蔘芪配之其功乃倍且其得升柴則能發散得桂附則能回陽得蔘芪則入氣分得歸芍則入血分今見痘家傷寒家多不用此豈亦古人之未之及耶抑不知四物湯爲何物耶
生地黃凉血行血養血治痘瘡血熱血燥凡吐血衄血痘瘡紅紫及解毒藥中皆宜用之
芍藥可升可降能淸能斂治痘瘡血散不歸賴以收之使附氣分能瀉肝脾之火故止腹之熱痛亦能止汗
川芎能升能散能引淸氣上行頭角以起頭面之痘能佐蔘芪以行陽分而解肌表之邪此可爲引導通行之使但性多辛散凡火在上而氣虛者當避之
白朮健脾利水燥濕溫中能補氣故能發痘能固脾故能止瀉
甘草味甘平得土氣之正故能補中和中而兼達四臟佐理陰陽惟其甘和而潤故能解剛暴之毒瀉枯涸之火
麥門冬生津止渴淸肺滋陰除煩熱解燥毒痘疹陰虛而多火者宜之
糯米善滋脾胃益中氣助血生漿能制痘毒不能內攻
扁豆健脾和中養胃止嘔
柴胡發散熱邪瀉肝膽之火解肌開表退往來寒熱
升麻升陽氣達肌表散風寒善走陽明
防風散風熱解表邪擧陷氣佐黃芪能托裏祛毒
乾葛解肌淸熱凉散表邪故能止渴
荊芥穗解風熱消瘡毒利肌表退腫淸咽亦散頭目之風邪
白芷散風邪逐寒濕止頭疼除搔癢化癰毒善走陽明故能起頭面之痘亦托肌肉之膿
麻黃陰寒沈滯之邪非此不能散亦痘家之要藥而人多畏之由不能察也
薄荷散風熱淸頭目能利咽喉亦能解毒
羌活散肌表之毒風利筋骨走經絡故能止周身之痛
官桂味甘辛能養營解表性溫熱能煖血行經凡痘瘡營衛不充而見寒滯者必用此以導達血氣且善行蔘芪熟地之功
附子脾腎虛寒元陽大虧凡泄瀉嘔吐不能止寒戰厥逆不能除者非此不可以益火之源
生薑辟惡氣散寒氣溫中氣開脾胃止嘔吐之要藥若欲理中寒止腹痛則炮乾薑尤勝
陳皮和脾胃達陰陽開痰行氣和胃消脹可降可升
山査消食快胃解利宿滯開導六腑無辛香之耗故可爲蔘朮之導引
木香調諸氣和胃行滯止瀉除胸腹痛亦能溫中若氣虛煩熱者不宜輕用
丁香煖胃逐寒順氣止嘔且除腹痛寒滯者不可少也
肉豆蔲固腸溫中行滯止瀉中寒滑泄者最宜之
茯苓利水益脾去濕熱故能止瀉除煩以通津液
澤瀉利水下行能去濕熱以消腫亦導諸藥以降火
木通大利小水善泄心與小腸之火能使痘瘡濕熱之毒從小便而出凡內熱毒盛者宜之若熱退中虛者不可槪用
桔梗性味輕浮能載藥上升淸火解毒故治喉痺
鼠粘子性味淸凉能潤肺散氣利咽退腫欲解痘疹熱毒此不可缺
紫草味苦性寒能凉血活血制熱邪解痘毒滑利大便程氏曰大抵凡下紫草必下糯米五十粒以制其冷性庶不損胃氣而致泄瀉惟大熱便秘者不必糯米也
蟬蛻散風淸熱疎邪氣故能解痘瘡之毒風
殭蠶散風消痰解毒尤利咽喉
穿山甲性竄而利善通經脈直達病所凡痘有毒盛而鬱遏不能出者宜此達之然必藉血氣諸藥爲之主而以此爲佐引則可
犀角解心火及肝脾之火凡痘中血熱吐衄及焦黑驚搐煩躁不寧等症皆可用之以解熱毒
蜂蜜益脾生津潤燥可結痂亦可落痂
朱砂鎭心氣除熱毒墜痰涎安驚悸定神魂凡心經痘毒及痰火上壅有餘之證皆宜用之
琥珀安神定志利水鎭驚
玄參能解血中之熱淸遊火滋肝肺除痘疹之熱毒
黃連解諸熱毒瀉心肝大腸之火
滑石甘凉下降利水道淸解六陽之煩熱
石膏淸肅大寒善降陽明之火凡屬陽明實熱而爲頭痛目腫口瘡咽痛身熱煩渴狂躁便結者非此不能解
連翹淸三焦浮遊之火解痘疹癰瘍之毒
梔子利小水降脾肺膀胱之火使從小便中出
龍膽草性寒而降大淸肝腎之火上退眼目之赤痛下淸足膝之熱腫
黃芩性味輕浮能淸肺金大腸之火
大黃通壅滯逐瘀血退熱攻堅非有大實證則不可輕用
痘家藥忌六十七
人蔘黃芪皆補氣助陽之劑凡痘色白陷者宜用之若紅紫壯實者用之則愈熱而毒愈熾紅紫者轉爲枯黑反甚矣
白朮能燥濕專補氣分亦能閉氣多用則潤氣不行痘難成漿助陽生火亦難收斂
茯苓猪苓澤瀉滲泄燥濕能令水氣下行多服則津液耗散凡陰虛於下而精血不足者當避之
川芎性升氣散凡氣虛者不宜多用火浮於上而頭痛浮腫者忌之
生地性寒腸胃虛寒者愼之
升麻提氣上衝凡下虛上實氣壅煩躁者忌之
柴胡淸散而潤利汗多者不宜用脾泄者不宜多用
紫草性寒利竅多服成泄瀉脾氣虛者忌之
鼠粘子通肌滑竅多服恐內損中氣外致表虛
蟬蛻能開肌竅多服恐泄元氣以致表虛
麻黃開竅大泄肌表妄用恐表虛氣脫
乾葛性凉解肌多用恐致表虛
枳殼下氣寬腸多用則損中氣
山査散血解結多則傷血陷氣
砂仁散氣動氣氣虛者不宜用
烏梅酸斂宜散宜行者不宜用
穿山甲銳性有餘補性不足若任用攻毒而不以王道爲之帥則無異追窮寇而出孤注能善其終者鮮矣
人牙性烈發表太過若妄用之則內動中氣外增潰爛
訶子龍骨枯礬皆能阻塞肌竅欲通利者宜避之
大黃耗削力雄血氣中虛者不可輕用
黃連大苦大寒原非厚腸之物泄瀉無火者大忌之
山梔黃芩黃檗石膏龍膽草滑石連翹前胡天花粉之類皆大寒之物非有實火熱毒者不得妄行濫用
附子乾薑肉桂吳茱萸之類性皆溫熱凡煩熱紫黑便結毒盛者皆不可輕用
栝蔞仁開結陷氣滑腸凡虛痰虛火及中氣不足而爲喘促脹滿大便不實者皆大忌之
桑蟲亦名桑蠶不知創自何人用以發痘今俗醫以爲奇品競相傳用余嘗遍考本草痘疹諸書皆所不載及審其性質不過爲陰寒濕毒之蟲耳惟其有毒所以亦能發痘惟其寒濕所以最能敗脾且發痘者不從血氣而從毒藥痘雖起而中則敗矣此與揠苗者何異矧以濕毒侵脾弱稚何堪故每見多服桑蟲者毒發則脣膚俱裂脾敗則泄瀉不止前之旣覆後可鑑矣其奈矇矇者率猶長夜之不醒何蓋其但見痘之死總未知敗在蟲毒也余欲呼之用斯代析而幷咎夫作俑者之可恨
痘瘡下論列方六十八
保元湯痘疹
調元湯痘疹
十全大補湯補陣
調中湯小兒
五福飮新方補陣
五味異功散補陣
養中煎新方熱陣
七福飮新方補陣
六味異功煎新方熱陣
溫胃飮新方熱陣
三陰煎新方補陣
七味異功煎新方因陣
胃關煎新方熱陣
五陰煎新方補陣
六味回陽飮新方熱陣
佐關煎新方熱陣
理中湯熱陣
七味白朮散小兒
六氣煎新方因陣
理陰煎新方熱陣
人蔘白朮散小兒
六物煎新方因陣
四君子湯補陣
蔘苓白朮散補陣
四物湯補陣
六君子湯補陣
金水六君煎新方和陣
六味丸補陣
五君子煎新方熱陣
人蔘建中湯補陣
貞元飮新方補陣
小建中湯補陣
黃芪建中湯補陣
生脈散補陣
大補元煎新方補陣
人蔘麥門冬散痘疹
胃愛散痘疹
酸棗仁湯補陣
朱砂安神丸寒陣
團參散小兒
大和中飮新方和陣
七味安神丸小兒
蔘薑飮新方熱陣
小和中飮新方和陣
秘旨安神丸小兒
益黃散和陣
大分淸飮新方寒陣
加減蔘蘇飮痘疹
養心湯小兒
小分淸飮新方和陣
升麻葛根湯痘疹
寧神湯小兒
小柴胡湯散陣
柴葛桂枝湯痘疹
茯神湯小兒
柴胡飮子痘疹
柴胡麥門冬散痘疹
止汗散小兒
大連翹飮寒陣
葛根麥門冬散痘疹
抑扶煎新方熱陣
紫草飮子痘疹
解毒防風湯痘疹
蘇葛湯痘疹
大蕪荑湯痘疹
前胡枳殼散痘疹
柴葛煎新方因陣
肉豆蔲丸小兒
仙方活命飮外科
五積散散陣
疎邪飮新方因陣
連翹歸尾煎新方因陣
柴歸飮新方因陣
敗毒散散陣
荊防敗毒散痘疹
雙解散痘疹
羌活散痘疹
十味羌活散痘疹
二陳湯和陣
羌活湯痘疹
十三味羌活散痘疹
橘皮湯痘疹
白虎湯寒陣
人蔘白虎湯寒陣
惺惺散小兒
化斑湯寒陣
人蔘石膏湯寒陣
十宣散痘疹
化毒湯痘疹
黃連解毒湯寒陣
和胃飮新方和陣
排毒散痘疹
葛根解毒湯痘疹
六安煎新方和陣
消毒散痘疹
托裏消毒散痘疹
淸膈煎新方寒陣
抽薪飮新方寒陣
四味消毒飮痘疹
黃芩湯寒陣
退火丹痘疹
六味消毒散痘疹
生犀散小兒
益元散寒陣
玄參地黃湯痘疹
二妙散寒陣
天水散寒陣
當歸六黃湯寒陣
瀉黃散寒陣
導赤散寒陣
導赤通氣散痘疹
二仙散痘疹
神香散新方和陣
五苓散和陣
射干鼠粘子湯痘疹
五德丸新方熱陣
四苓散和陣
御藥大半夏湯和陣
保和丸小兒
八正散寒陣
九味蘆薈丸小兒
抱龍丸小兒
甘桔湯因陣
甘桔淸金散痘疹
百祥丸痘疹
承氣湯攻陣
四順淸凉飮攻陣
萬氏奪命丹痘疹
赤金豆新方攻陣
桂枝大黃湯痘疹
琥珀散小兒
三黃丸攻陣
良方龍膽瀉肝湯寒陣
梅花飮小兒
香連丸寒陣
加味龍膽瀉肝湯寒陣
瀉靑丸寒陣
當歸丸痘疹
七味龍膽瀉肝湯寒陣
通關散痘疹
洗膽散痘疹
洗肝明目散痘疹
通神散痘疹
蒺藜散痘疹
芍藥淸肝散寒陣
蟬菊散痘疹
密蒙花散因陣
仲景竹葉石膏湯寒陣
秦皮散痘疹
茵陳薰法痘疹
六味竹葉石膏湯寒陣
雄黃散痘疹
胭脂塗法痘疹
局方犀角地黃湯寒陣
蕎麥散痘疹
敗草散痘疹
良方犀角地黃湯寒陣
百花膏痘疹
黃柏膏痘疹
拔萃犀角地黃湯寒陣
紅綿散痘疹
綿繭散痘疹
十一味木香散痘疹
金露散新方因陣
救苦滅瘢散痘疹
十二味異功散痘疹
萬氏牛黃淸心丸小兒
景岳全書卷之四十六聖集外科鈐上
外科鈐上
經義一
癰疽篇黃帝曰血氣已調形氣乃持余已知血氣之平與不平未知癰疽之所從生成敗之時死生之期有遠近何以度之可得聞乎岐伯曰經脈流行不止與天同度與地合紀故天宿失度日月薄蝕地經失紀水道流溢草萓不成五穀不殖徑路不通民不往來巷聚邑居則別離異處血氣猶然請言其故夫血脈營衛周流不休上應星宿下應經數寒邪客於經絡之中則血泣血泣則不通不通則衛氣歸之不得復反故癰腫寒氣化爲熱熱勝則腐肉肉腐則爲膿膿不瀉則爛筋筋爛則傷骨骨傷則髓消不當骨空不得泄瀉血枯空虛則筋骨肌肉不相榮經脈敗漏熏於五臟臟傷故死矣黃帝曰願盡聞癰疽之形與忌日名岐伯曰癰發於嗌中名曰猛疽猛疽不治化爲膿膿不寫塞咽半日死其化爲膿者寫則合豕膏冷食三日已發於頸名曰夭疽其癰大以赤黑不急治則熱氣下入淵腋前傷任脈內熏肝肺熏肝肺十餘日而死矣陽氣大發消腦留項名曰腦爍其色不樂項痛而如刺以鍼煩心者死不可治發於肩及臑名曰疵癰其狀赤黑急治之此令人汗出至足不害五臟癰發四五日逞焫之發於腋下赤堅者名曰米疽治之以砭石欲細而長疎砭之塗以豕膏六日已勿裹之其癰堅而不潰者爲馬刀挾纓急治之發於胸名曰井疽其狀如大豆三四日起不早治下入腹不治七日死矣發於膺名曰甘疽色靑其狀如穀實栝蔞常苦寒熱急治之去其寒熱十歲死死後出膿發於脇名曰敗疵敗疵者女子之病也久之其病大癰膿其中乃有生肉大如赤小豆治之剉菱翹草根各一升以水一斗六升煮之竭爲取三升則强飮厚衣坐於釜上令汗出至足已發於股脛名曰股脛疽其狀不甚變而癰膿搏骨不急治三十日死矣發於尻名曰銳疽其狀赤堅大急治之不治三十日死矣發於股陰名曰赤施不急治六十日死在兩股之內不治十日而當死發於膝名曰疵癰其狀大癰色不變寒熱如堅石勿石石之者死須其柔乃石之者生諸癰疽之發於節而相應者不可治也發於陽者百日死發於陰者三十日死發於脛名曰兎囓其狀赤至骨急治之不治害人也發於內踝名曰走緩其狀癰也色不變數石其輸而止其寒熱不死發於足上下名曰四淫其狀大癰急治之百日死發於足傍名曰厲癰其狀不大初如小指發急治之去其黑者不消輒益不治百日死發於足指名脫癰其狀赤黑死不治不赤黑不死不衰急斬之不則死矣黃帝曰夫子言癰疽何以別之岐伯曰營氣稽留於經脈之中則血泣而不行不行則衛氣從之而不通壅遏而不得行故熱大熱不止熱勝則肉腐腐則爲膿然不能陷骨髓不爲焦枯五臟不爲傷故曰癰黃帝曰何謂疽岐伯曰熱氣淳盛下陷肌膚筋髓枯內連五臟血氣竭當其癰下筋骨良肉皆無餘故命曰疽疽者上之皮夭以堅狀如牛領之皮癰者其皮上薄以澤此其候也
玉版篇黃帝曰病之生時有喜怒不測飮食不節陰氣不足陽氣有餘營氣不行乃發爲癰疽陰陽不通兩熱相搏乃化爲膿小鍼能取之乎岐伯曰以小治小者其功小以大治大者多害故其已成膿血者其唯砭石鈹鋒之所取也黃帝曰多害者其不可全乎岐伯曰其在逆順焉以爲傷者其白眼靑黑眼小是一逆也內藥而嘔者是二逆也腹痛渴甚是三逆也肩項中不便是四逆也音嘶色脫是五逆也除此五者爲順矣
寒熱病篇曰五臟身有五部伏兎一腓二腓者腨也背三五臟之腧四項五此五部有癰疽者死凡刺之害中而不去則精泄不中而去則致氣精泄則病甚而恇致氣則生爲癰疽也
生氣通天論曰高梁之變足生大疔受如持虛汗出見濕乃生痤疿勞汗當風寒薄爲皶鬱乃痤營氣不從逆於肉理乃生癰腫陷脈爲瘻留連肉腠因而飽食筋脈橫解腸澼爲痔
陰陽別論曰三陽爲病發寒熱下爲癰腫
脈度篇曰六腑不和則留結爲癰
異法方宜論曰東方之域其民食魚而嗜鹹其病皆爲癰瘍其治宜砭石故砭石者亦從東方來
氣穴論曰肉之大會爲谷肉之小會爲谿肉分之間谿谷之會以行營衛以會大氣邪溢氣壅脈熱肉敗營衛不行必將爲膿內消骨髓外破大膕留於節湊必將爲敗積寒留舍營衛不居卷肉縮筋肋肘不得伸內爲骨痺外爲不仁命曰不足大寒留於谿谷也
刺節眞邪論曰虛邪之中人也洒淅動形起毫毛而發腠理其入深內搏於骨則爲骨痺搏於筋則爲筋攣搏於脈中則爲血閉不通則爲癰虛邪之入於身也深寒與熱相搏久留而內著寒勝其熱則骨疼肉枯熱勝其寒則爛肉腐肌爲膿內傷骨內傷骨爲骨蝕有所結疾前筋筋屈而不得伸邪氣居其間而不反發爲筋瘤有所結氣歸之衛氣留之不得反津液久留合而爲腸瘤久者數歲乃成以手按之柔已有所結氣歸之津液留之邪氣中之凝結日以易甚連以聚居爲昔瘤以手按之堅有所結深中骨氣因於骨骨與氣幷日以益大則爲骨瘤有所結中於肉宗氣歸之邪留而不去有熱則化爲膿無熱則爲肉瘤凡此數氣者其發無常處而有常名也
病能論黃帝問曰人病胃脘癰者診當何如岐伯對曰診此者當候胃脈其脈當沈細沈細者氣逆逆者人迎甚盛甚盛則熱人迎者胃脈也逆而盛則熱聚於胃口而不行故胃晥爲癰也帝曰有病頸癰者或石治之或鍼灸治之而皆愈其眞安在岐伯曰此同名異等者也夫癰氣之息者宜以鍼開除去之夫氣盛血聚者宜石而寫之此所謂同病異治也
脈要精微論帝曰諸癰腫筋攣骨痛此病安生岐伯曰此寒氣之腫八風之變也帝曰治之奈何岐伯曰此四時之病以其勝治之愈也
厥論曰少陽厥逆機關不利機關不利者腰不可以行項不可以顧發腸癰不可治驚者死
寒熱篇帝曰寒熱瘰癧在於頸腋者皆何氣使然岐伯曰此皆鼠瘻寒熱之毒氣也留於脈而不去者也鼠瘻之本皆在於臟其末上出於頸腋之間其浮於脈中而未內著於肌肉而外爲膿血者易去也黃帝曰去之奈何岐伯曰請從其本引其末可使衰去而絶其寒熱審按其道以予之徐往徐來以去之其小如麥者一刺知三刺而已黃帝曰決其死生奈何岐伯曰反其目視之其中有赤脈上下貫瞳子見一脈一歲死見一脈半一歲半死見二脈二歲死見二脈半二歲半死見三脈三歲死見赤脈不下貫瞳子可治也
通評虛實論曰所謂少鍼石者非癰疽之謂也癰疽不得頃時回
氣交變大論曰歲火太過民病身熱骨痛而爲浸淫歲金太過民病兩脇下少腹痛目赤痛眥瘍耳無所聞歲木不及復則炎暑流火濕性燥病寒熱瘡瘍疿疹癰痤歲金不及復則寒雨暴至民病口瘡歲水不及民病寒瘍流水
五常政大論曰委和之紀其病支廢癰腫瘡瘍卑監之紀其動瘍涌分潰癰腫赫羲之紀其病笑瘧瘡瘍堅成之紀其動暴折瘍疰少陽司天火氣下臨鼻窒瘡瘍太陽司天寒氣下臨甚則胕腫身後癰少陰司天熱氣下臨甚則瘡瘍地有高下氣有溫凉高者氣寒下者氣熱故適寒凉者脹之溫熱者瘡下之則脹已汗之則瘡已
脈候二
浮數之脈應發熱其不發熱而反惡寒者若有痛處瘡疽之謂也
洪大之脈其主血實積熱瘡腫凡洪大者瘡疽之病進也膿未成者宜下之膿潰之後脈見洪大則難治若兼自利尤爲凶候
數脈主熱浮而數者爲表熱沈而數者爲裏熱諸緊數之脈應發熱而反惡寒者癰疽也仲景曰數脈不時見則生惡瘡也又曰肺脈數者生瘡也凡諸瘡脈至洪數其內必有膿也
實脈主邪盛邪氣盛則實也瘡疽得此可下之若久病虛人則最忌之以正不勝邪也
滑脈多陽或爲熱或爲虛瘡疽得此膿未成者可內消膿已潰者宜托裏所謂始爲熱終爲虛也
散脈爲血虛有表無裏也凡瘡毒膿潰之後脈見洪滑粗散而煩痛不除者難治以其正氣虛邪氣實也又曰肢體沈重肺脈大則斃謂其浮散無根也
長脈主陽氣充實傷寒得之將欲汗解也長而緩者胃脈也百病得之皆愈故曰長則氣治也
芤脈主陰虛血虛膿潰後得之爲宜以脈病相應也
弦脈主肝邪瘡疽論曰弦洪相搏內寒外熱欲發瘡疽也
緊脈主切痛積癖凡瘡疽得此則氣血留滯邪結不散多爲痛也
短脈主虛經曰短則氣病以其乏胃氣也瘡瘍脈短眞氣虛也諸病見之皆爲難治尤不可攻也
濇脈主血虛氣澁瘡瘍潰後得之無妨
沈脈爲陰瘡瘍得之邪氣深也
遲脈主陽氣不足瘡瘍得之潰後自愈
緩脈無邪長而緩者百病皆宜瘡瘍得此則易愈以其有胃氣也
弱脈主氣血俱虛形精不足大抵瘡家之脈凡沈遲濡弱者皆宜托裏
微脈主虛眞氣復則生邪氣勝則死瘡瘍潰後微而和者將愈也
細脈主陽衰瘡腫脈細而沈者裏虛而欲變症也
虛脈空而無力脈虛則血虛血虛生寒陽氣不足也瘡瘍得之止宜托裏養血補氣也
軟脈少神元氣弱也凡瘡瘍之脈但見虛遲軟弱者悉宜補虛排膿托裏
牢脈堅强陰之虧也凡瘰癧結腫之類診得牢脈者皆不可內消也
結促之脈凡陰衰則促陽衰則結大抵結促之脈由氣血俱虛而斷續者居多瘡瘍得之多宜托裏然有素稟結促者又當以有力無力辨其虛實實者可下虛者不可不補
上癰疽脈二十二種大都微弱虛細遲緩短濇者必氣血皆虛形精不足俱當用補用托不可妄攻無待言也卽如浮滑弦洪結促等脈此中最有疑似亦不得以全實論治必須詳審形症或攻或補庶無誤也
齊氏曰瘡瘍之症若不診候何以知陰陽勇怯血氣娶散又曰脈洪大而數者實也細微而數者虛也
河間曰脈沈實者其邪在臟浮大者其邪在表
立齋曰癰疽未潰而脈先弱者何以收斂
論證三
凡瘡瘍之患所因雖多其要惟內外二字症候雖多其要惟陰陽二字知此四者則盡之矣然內有由臟者有由腑者外有在皮膚者有在筋骨者此又其淺深之辨也至其爲病則無非血氣壅滯營衛稽留之所致蓋凡以鬱怒憂思或淫慾丹毒之逆者其逆在肝脾肺腎此出於臟而爲內病之最甚者也凡以飮食厚味醇酒炙煿之壅者其壅在胃此出於腑而爲內病之稍次者也又如以六氣之外襲寒暑之不調侵入經絡傷人營衛則凡寒滯之毒其來徐來徐者其入深多犯於筋骨之間此表病之深者也風熱之毒其來暴來暴者其入淺多犯於皮肉之間此表病之淺者也何也蓋在臟在骨者多陰毒陰毒其深也在腑在膚者多陽毒陽毒其淺也所以凡察瘡瘍者當識癰疽之辨癰者熱壅於外陽毒之氣也其腫高其色赤其痛甚其皮薄而澤其膿易化其口易斂其來速者其愈亦速此與臟腑無涉故易治而易愈也疽者結陷於內陰毒之氣也其腫不高其痛不甚其色沈黑或如牛領之皮其來不驟其愈最難或全不知痛癢甚有瘡毒未形而精神先困七惡疊見者此其毒將發而內先敗大危之候也知此陰陽內外則癰瘍之槪可類見矣然此以外見者言之但癰瘍之發原無定所或在經絡或在臟腑無不有陰陽之辨若元氣强則正勝邪正勝邪則毒在腑在腑者便是陽毒故易發易收而易治元氣弱則邪勝正邪勝正則毒在臟在臟者便是陰毒故難起難收而難治此之難易全在虛實實者易而虛者難也速者易而遲者難也所以凡察癰疽者當先察元氣以辨吉凶故無論腫瘍潰瘍但覺元氣不足必當先慮其何以收局而不得不預爲之地萬勿見病治病且顧目前則鮮不致害也其有元氣本虧而邪盛不能容補者是必敗逆之證其有邪毒熾盛而脈症俱實者但當直攻其毒則不得誤補助邪所當詳辨也
華元化曰癰疽瘡腫之作皆五臟六腑蓄毒不流非獨因營衛閉塞而發也其行也有處其主也有歸假令發於喉舌者心之毒發於皮毛者肺之毒發於肌肉者脾之毒發於骨髓者腎之毒發於筋膜者肝之毒發於下者陰中之毒發於上者陽中之毒發於外者六腑之毒發於內者五臟之毒故內曰壞外曰潰上曰從下曰逆發於上者得之速發於下者得之緩感於六腑則易治感於五臟則難瘳又近骨者多冷近膚者多熱近骨者久不愈則化成血蟲=化血成蟲@華佗中藏經近膚者久不愈則傳氣成漏成蟲則多癢少痛或先癢後痛成漏則多痛少癢或不癢不痛內虛外實者多痛少癢血不止則多死潰膿則多生症候多端要當詳治
伍氏云癰疽之疾有二十餘症曰熛發痼發石發巖發蜂窠發蓮子發椒眼發連珠發竟體發腸癰內發腦背發眉發顋頷發肺癰瓜瓠發大率隨病淺深內外施治不可遲緩初發如傷寒脈浮而緊是其候也又曰五臟六腑兪穴皆在背凡患瘡症有傷臟膜者多致不救腑氣浮行於表故癰腫浮高爲易治臟血沈寒主裏故疽腫內陷爲難治又曰癤者節也癰者壅也疽者沮也一寸至二寸爲癤三寸至五寸爲癰一尺爲疽一尺至二尺爲竟體疽若脈洪數者難治脈微濇者易治初覺宜淸熱拔毒已潰則排膿止痛膿盡則長肌敷痂當酌輕重順逆而審治之
馬益卿癰疽論曰人有四肢五臟一覺一寐呼吸吐納精氣往來流而爲營衛暢而爲氣色發而爲聲音陽用其形陰用其精此人之常數所同也至其失也蒸則生熱否則生寒結則爲瘤贅陷則爲癰疽凝則爲瘡癬憤則結癭怒則結疽又五臟不和則九竅不通六氣不和則留結爲癰皆經絡澁滯氣血不流風毒承之而致然也
薛立齋曰瘡瘍之作皆由膏梁厚味醇酒炙煿房勞過度七情鬱火陰虛陽輳精虛氣節=怯@外科精要療發背癰疽灸法用藥命門火衰不能生土營衛虛弱外邪所襲氣血受傷而爲患當審其經絡受症標本緩急以治之
陳良甫曰外如麻裏如瓜又曰外小如錢內可容拳
善惡逆順四
癰疽症有五善七惡不可不辨凡飮食如常動息自寧一善也便利調勻或微見乾澁二善也膿潰腫消水漿不臭內外相應三善也神彩精明語聲淸亮肌肉好惡分明四善也體氣和平病藥相應五善也七惡者煩躁時嗽腹痛渴甚眼角向鼻瀉利無度小便如淋一惡也氣息綿綿脈病相反膿血旣泄腫焮尤甚膿色臭敗痛不可近二惡也目視不正黑睛緊小白睛靑赤瞳子上視睛明內陷三惡也喘粗短氣恍惚嗜臥面靑脣黑便汚未潰肉黑而陷四惡也肩背不便四肢沈重已潰靑黑筋腐骨黑五惡也不能下食服藥而嘔食不知味發痰嘔吐氣噎痞塞身冷自汗耳襲驚悸語言顚倒六惡也聲嘶色敗脣鼻靑赤面目四肢浮腫七惡也五善者病在腑在腑者輕七惡者病在臟在臟者危也
齊氏曰病有證合七惡皮急緊而如善者病有證合五善而皮緩虛如惡者夫如是豈淺識之所知哉然五善幷至則善無加矣七惡幷至則惡之極矣凡五善之中乍見一二善證瘡可治也七惡之內忽見一二惡證宜深懼之大抵瘡疽之發虛中見惡證者不可救實證無惡候者自愈又凡膿潰之後而煩疼不除診其脈洪數粗散者難痊微濇遲緩者易愈此善惡之證於診候中亦可知也若發背腦疽及諸惡瘡別有五逆之證者白睛靑黑而眼小服藥而嘔傷痛渴甚膊項中不便音嘶色敗者是爲五逆其餘熱渴利嘔蓋毒氣入裏臟腑之傷也可隨症以治之出外科精義宋齊德之著
陳氏曰病有甚而致生有微而致死病證難辨死生何從決乎答曰發背潰透內膜者死未潰內陷面赤脣黑便汚者死煩悶者不治潰喉者不治陰患入腹者不治入囊者不治鬢深寸許者不治頤後一寸三分名銳毒亦不治無此者生流注雖多療之必愈出外科精要宋臨江陳自明著
發揮曰大抵發背腦疽脫疽腫痛色赤者乃水衰火旺之色多可治若黑若紫則火極似水之象乃其腎水已竭精氣枯涸也決不治又骨髓不枯臟腑不敗者可治若老弱患此瘡頭不起或腫硬色夭堅如牛領之皮脈更濇此精氣已絶矣不可治或不待潰而死有潰後氣血不能培養者亦死
立齋曰瘡瘍之症有五善七惡善者勿藥自愈惡者乃五臟虧損之證多因元氣虛弱或因膿水出多氣血虧損或因汗下失宜營衛消鑠或因寒凉剋伐血氣不足或因峻厲之治胃氣受傷以致眞氣虛而邪氣實外似有餘而內實不足法當純補胃氣多有可生不可因其證惡遂棄而不治若大渴發熱或泄瀉淋閉者邪火內淫一惡也竹葉黃芪湯血氣俱虛八珍湯加黃芪麥冬五味山茱萸如不應佐以加減八味丸煎服膿血旣泄腫痛尤甚膿色敗臭者胃氣虛而火盛二惡也人蔘黃芪湯如不應用十全大補湯加麥冬五味目視不正黑睛緊小白睛靑赤瞳子上視者肝腎陰虛而目系急三惡也六味丸料如或陰中有火加炒山梔麥冬五味如不應用八珍湯加炒山梔麥冬五味喘粗短氣恍惚嗜臥者脾肺虛火四惡也六君加大棗生薑如不應用補中益氣湯加麥冬五味心火刑剋肺金人蔘平肺散陰火傷肺六味丸加五味子煎服肩背不便四肢沈重者脾腎虧損五惡也補中益氣湯加熟地山藥山茱萸五味如不應用十全大補湯加山茱萸山藥五味不能下食服藥而嘔食不知味者胃氣虛弱六惡也六君子湯加木香砂仁如不應急加附子聲嘶色敗脣鼻靑赤面目四肢浮腫者脾肺俱虛七惡也補中益氣湯加大棗生薑如不應用六君子湯加炮薑更不應急加附子或用十全大補湯加附子炮薑腹痛泄瀉咳逆昏慣者陽氣虛寒氣內淫之惡證也急用托裏溫中湯後用六君子湯加附子或加薑桂溫補此七惡之治法也此外更有潰後發熱惡寒作渴或怔忡驚悸寤寐不寧牙關緊急或頭目赤痛自汗盜汗寒戰咬牙手撒身熱脈洪大按之如無或身熱惡衣欲投於水其脈浮大按之微細衣厚仍寒此血氣虛極傳變之惡證也若手足逆冷肚腹疼痛泄利腸鳴飮食不入呃逆嘔吐此陽氣虛寒氣所承之惡證也若有汗而不惡寒或無汗而惡寒口噤足冷腰背反張頸項强勁此血氣虛極變痙之惡證也俱急用蔘芪歸朮熟地附桂之屬救之間有可生者宋時齊院令雖嘗纂其狀而未具其因皇明陶節菴雖各立一方亦簡而未悉予故補其缺云
又曰前症善者乃五臟未傷病微邪淺使能愼起居節飮食則勿藥自愈惡者乃五臟虧損之證前哲雖云不治若能補其脾胃固其根本多有可生者豈可以其惡而遂棄之耶
虛實五
齊氏曰瘡疽之症有臟腑氣血上下眞邪虛實不同也不可不辨如腫起堅硬膿稠者瘡疽之實也腫下軟漫膿稀者瘡疽之虛也大便硬小便澁飮食如故腸滿膨脹胸膈痞悶肢節疼痛口苦咽乾煩躁多渴身熱脈大精神悶塞=昏塞@外科精義論瘡疽腫虛實法者悉臟腑之實也瀉利腸鳴飮食不入嘔吐無時手足厥冷脈弱皮寒小便自利或小便短少大便滑利聲音不振精神困倦悉臟腑之虛也凡瘡疽腫起色赤寒熱疼痛皮膚壯熱膿水稠粘頭目昏重者血氣之實也凡膿水淸稀瘡口不合聚腫不赤不甚熱痛肌寒肉冷自汗色夭者氣血之虛也頭痛鼻塞目赤心驚咽喉不利口舌生瘡煩渴飮冷睡語咬牙者上實也精滑不禁大便自利腰脚沈重睡臥不寧者下虛也腫焮=朞@外科樞要論瘡瘍當明本末虛實腫起也@廣韻證韻尤甚痛不可近寒熱往來大便秘澁小便如淋心神煩悶恍惚不寧者邪氣之實也肩項不便四肢沈重目視不正睛不瞭瞭食不知味音嘶色敗四肢浮腫多日不潰者眞氣之虛也又曰邪氣勝則實眞氣奪則虛又曰諸痛爲實諸癢爲虛也又曰診其脈洪大而數者實也細微而軟者虛也虛則補之和其氣以托裏也實則瀉之疎利而導其滯也內經曰血實則決之氣虛則掣引之又曰形傷痛氣傷腫先腫而後痛者形傷氣也先痛而後腫者氣傷形也
精要曰凡瘡疽腫高痛甚煩渴飮冷此病氣元氣俱有餘宜用淸熱消毒散仙方活命飮爲主若腫高痛甚口乾飮熱此病氣有餘元氣不足宜用托裏消毒散爲主若漫腫微痛食少體倦此病氣元氣俱不足宜用六君補中二湯壯其脾胃則未成者消已成者潰已潰者歛矣
心法曰凡瘡口不合膿水淸稀氣血俱虛也飮食少而難化脾胃虛寒也肌體瘦弱面色痿黃膽氣不行也非蔘芪歸朮之類不能補非附子不能助其功今飮食進少且難消化屬脾胃虛寒蓋脾胃屬土乃命門火虛不能生土而然不宜直補脾胃當服八味丸補火以生土也
立齋曰瘡瘍之作當審其標本虛實邪正緩急而治之若病急而元氣實者先治其標病緩而元氣虛者先治其本或病急而元氣又虛者必先於治本而兼以治標大要腫高焮痛膿水稠粘者元氣未損也治之則易漫腫微痛膿水淸稀者元氣虛弱也治之則難不腫不痛或漫腫黯黑不潰者元氣虛甚治之尤難也主治之法若腫高焮痛者先用仙方活命飮解之後用托裏消毒散漫腫微痛者用托裏散如不應加薑桂若膿出而反痛者氣血虛也八珍湯不作膿不腐潰陽氣虛也四君加歸芪肉桂不生肌不收斂脾氣虛也四君加地黃=芍藥@外科樞要論瘡瘍當明本末虛實木香惡寒憎寒陽氣虛也十全大補加薑附晡熱內熱陰血虛也四物加蔘朮欲嘔作嘔胃氣虛也六君加炮薑自汗盜汗五臟虛也六味丸料加五味子食少體倦脾氣虛也補中益氣加茯苓半夏喘促咳嗽脾肺虛也前湯加麥門五味欲嘔少食脾胃虛也人蔘理中湯腹痛泄瀉脾胃虛寒也附子理中湯小腹痞足脛腫脾腎虛也十全大補湯加山茱山藥肉桂泄瀉足冷脾腎虛寒也前藥加桂附熱渴淋秘腎虛陰火也加減八味丸喘嗽淋秘肺腎虛火也補中益氣湯加減八味丸
又曰大凡虛怯之人不必分其腫潰惟當先補胃氣或疑蔘芪滿中間有用者又加發散敗毒所補不償所損又有泥於氣質素實或有痰不服補劑者多致有誤殊不知瘡瘍之作緣陰陽虧損其膿旣泄則氣血愈虛豈有不宜補者哉故丹溪曰但見腫痛參之脈症虛弱便與滋補氣血無虧可保終吉旨哉斯言
又曰氣無補法俗論也以其爲病痞滿壅塞似難於補不知正氣虛而不能運行則邪氣滯而爲病經云壯者氣行則愈怯者弱者則著而爲病苟不用補氣何由而行乎
淺深辨六
齊氏精義曰瘡候多端欲辨淺深直須得法簡而論之則瘡疽槪擧有三腫高而軟者發於血脈腫下而堅者發於筋骨皮肉之色不變者發於骨髓又曰凡療瘡疽以手按搖瘡腫根牢而大者深也根小而浮者淺也又驗其人初生瘡之時便覺壯熱惡寒拘急頭痛精神不寧煩躁飮冷者其瘡疽必深也若人雖患瘡疽而起居平和飮食如故者其瘡浮淺也惡瘡初生其頭如米粟微似有痛癢誤觸破之卽焮展覺有深意速服犀角升麻湯及漏蘆湯通氣=通氣丸@外科精義辨瘡腫淺深法等藥取通利疎暢兼用浴毒湯溻漬之類若浮淺者貼膏紝求差以此推之則深淺之辨始終之次也又曰憎寒壯熱所患必深肉色不變發於內也
曾氏曰外科精義凡癰疽其脈浮數洪緊腫焮作痛身熱煩渴飮食如常此六腑不和毒發於外而爲癰其勢雖急投以凉劑多保全生其脈沈細伏緊初發甚微或無瘡頭身不熱而內躁體重煩疼情緒不樂胸膈痞悶飮食無味此五臟不和毒蓄於內而爲疽急投五香連翹湯或神仙截法蠟礬丸製甘草湯防托毒氣免致變症內攻尤宜當頭隔蒜灸若塗毒藥迷其腠理投凉藥虛其眞氣故善惡之證在乎醫之工拙耳或氣噫痞塞咳逆身冷自汗目瞪耳襲恍惚驚悸語言顚倒皆深惡證也五善見三則瘥七惡見四則危五善幷至則善無以加七惡幷臻則惡之極矣
李氏曰外科精義南宋醫家李迅集驗背疽方疽初發一粒如麻豆發熱腫高熱痛色赤此爲外發勢雖熾盛治得其法可保其生若初時不發熱體倦怠患處如故數日不腫痛內臟已壞雖有盧扁之藥亦未如之何矣
立齋曰前症有因元氣虛而不能發出者有因敷貼寒藥而不發出者有因攻伐過傷氣血而不能發出者有因熱毒內蘊而失疎托者審而治之多有生者
總論治法七
瘡瘍之治有宜瀉者有宜補者有宜發散者有宜調營解毒者因證用藥各有所主經曰形氣有餘病氣有餘當瀉不當補形氣不足病氣不足當補不當瀉此其大綱也故凡察病之法若其脈見滑實洪數而焮腫痛甚煩熱痞結內外俱壅者方是大實之證此其毒在臟腑非用硝黃猛峻等劑蕩而逐之則毒終不解故不得不下然非有眞實眞滯者不可下此下之不可輕用也其有脈見微細血氣素弱或腫而不潰潰而不斂或飮食不加精神疲倦或嘔吐泄瀉手足常冷膿水淸稀是皆大虛之候此當全用溫補固無疑矣然不獨此也卽凡見脈無洪數外無煩熱內無壅滯而毒有可慮者此雖非大虛之證然察其但無實邪便當托裏養營預顧元氣何也蓋恐困苦日久或膿潰之後不待損而自虛矣及其危敗臨期何能及哉故丹溪云癰疽因積毒在臟腑宜先助胃壯氣以固其本夫然則氣血凝結者自散膿瘀已成者自潰肌肉欲死者自生肌肉已死者自腐肌肉已潰者自斂若獨攻其瘡則脾胃一虛七惡峰起其不死者幸矣卽此謂也其有脈見緊數發熱憎寒或頭痛或身痛或四肢拘急無汗是必時氣之不正外閉皮毛風熱壅盛而爲癰腫此表邪之宜散者也如無表證則不宜妄用發散以致亡陽損衛故仲景曰瘡家不可汗此之謂也其有營衛失調氣血留滯而偶生癰腫但元氣無損飮食如常脈無凶候症無七惡此其在腑不在臟在表不在裏有熱者淸其熱有毒者解其毒有滯者行其氣所當調營和衛而從平治者也大都瘡瘍一症得陽證而病氣形氣俱有餘者輕得陰證而形氣病氣俱不足者重若正氣不足而邪毒有餘補之不可攻之又不可者危若毒雖盡去而脾腎已敗血氣難復者總皆不治之證故臨症者當詳察虛實審邪正辨表裏明權衡倘擧措略乖必遺人大害斯任非輕不可苟也
王海藏元戎曰若人氣血壅盛營衛充滿抑遏不行腐化而爲癰者當泄之以奪其盛熱之氣若人飮食少思精神衰弱營衛短澁寒搏而爲癰者當補之以接其虛怯之氣丹溪亦曰腫瘍內外皆虛宜以補接行散爲主
東垣曰瘡疽之發其受之有內外之別治之有寒熱之異受之外者法當托裏以溫劑反用寒藥則使皮毛始受之邪引入骨髓受之內者法當疎利以寒劑反用溫藥托裏則使骨髓之病上徹皮毛表裏通潰共爲一瘡助邪爲毒苦楚百倍輕則危殆重則死矣病機機要云內之外者其脈沈實發熱煩躁外無焮赤痛深於內其邪氣深故宜疎通臟腑以絶其源外之內者其脈浮數焮腫在外形症外顯恐邪氣極而內行故先宜托裏也內外之中者外無焮惡之氣內亦臟腑宣通知其在經當和營衛也用此三法之後雖未卽瘥必無變症亦可使邪氣峻減而易愈故治瘡大要須明此托裏疎通和營衛之三法
陳良甫曰諸痛癢瘡瘍皆屬心火前輩云癰疽多生於丹石房勞之人凡人年四十以上宜先用內托散次用五香連翹湯更以騎竹馬法或隔蒜幷明灸足三里以發泄其毒蓋邪之所湊其氣必虛留而不去其病乃實故癰疽未潰=臟腑蓄毒@外科精義療發背癰疽灸法用藥第一則一毫熱藥斷不可用癰疽已潰臟腑旣虧一毫冷藥亦不可用猶忌敷貼之藥閉其毫孔若熱渴便閉脈沈實洪數者宜用大黃等藥以泄其毒後以國老膏萬金散黃礬丸遠志酒之類選而用之
立齋曰按前症若熱毒蘊於內大便秘結元氣無虧者宜用大黃等藥泄其熱毒若陰虛陽湊精虛氣怯脾胃虛弱者宜用甘溫之劑培其本源若瘡不焮腫不作膿者雖其未潰仍須溫補若瘡已潰而腫不退痛不止者仍宜淸凉之劑治之若病急而元氣實者先治其標病緩而元氣虛者先治其本或病急而元氣更虛者必先治本而兼以治標大抵腫高焮痛膿水稠粘者元氣未損也治之則易漫腫微痛膿水淸稀者元氣虛弱也治之則難不腫不痛或漫腫色黯不潰者發於陰也元氣虛甚理所不治若腫高焮痛者先用仙方活命飮後用托裏消毒散漫腫微痛者宜托裏散如不應加薑桂若膿出而反痛氣血虛也八珍湯不作膿不腐潰陽氣虛也四君加歸芪肉桂不生肌不收斂脾氣虛也十全大補加薑桂晡熱內熱陰血虛也四物加蔘朮欲嘔作嘔胃氣虛也六君加炮薑自汗盜汗五臟虛也六味丸加五味子食少體倦脾氣虛也補中益氣加茯苓半夏喘促咳嗽脾肺虛也前湯加麥門五味欲嘔少食脾胃虛也人蔘理中湯腹痛泄瀉脾胃虛寒也附子理中湯小腹痞足脛腫脾腎虛弱也十全大補加山茱山藥肉桂泄瀉足冷脾腎虛寒也前藥加桂附熱渴淋閉腎虛陰火也加減八味丸喘嗽淋閉肺腎虛火也補中益氣湯加減八味丸凡此變症皆因元氣虧損失於預補所致又曰凡瘡瘍用藥當審其經絡受症標本虛實以治之不可泥於熱毒內攻專用寒凉剋伐之劑虧損脾胃氣血多致有誤且以虛弱之人用峻利之藥則藥力未到胃氣先傷虛虛之禍有所不免故凡元氣不足者卽治其初患更當內用蔘芪歸朮溫補脾胃外用桑枝葱熨接補陽氣使自消散又曰凡癰疽腫痛初生便覺脈沈細而煩悶臟腑弱而皮寒邪毒猛暴恍惚不寧外證深沈者亦當卽用托裏散及溫熱之劑以從治之又曰前症若發熱煩渴大便秘結者由邪蓄於內宜內疎黃連湯以泄內毒若頭痛拘急發熱惡寒者由邪客於外宜人蔘敗毒散以散表邪若腫痛焮赤發熱作渴此毒氣凝於肉裏宜仙方活命飮解散其毒若食少體倦發熱惡寒此中氣虛弱宜六君子湯以補脾胃又曰大抵症有本末治有權宜治其主則末病自退用其權則不拘於時泥於守常必致病勢危甚況雜用攻劑動損各經乎羅謙甫云守常者衆人之見知變者智者之事知常而不知變因細事而取敗者多矣
凡癰疽實證不可溫補虛證不可凉瀉此大法也觀前條陳良甫曰凡瘡瘍未潰一毫熱藥斷不可用癰疽已潰臟腑已虧一毫冷藥亦不可用又立齋云若腫焮痛甚煩躁脈大寒熱往來大便秘結小便澁痛心神憒悶皆邪熱之證凡辛熱之劑不但腫瘍不可用雖潰瘍亦不可用也此固然矣然二公已道其半猶未盡也余續之曰凡癰疽陰盛陽衰者但見體虛脈弱陽氣無權等證則凡苦寒之劑非惟潰瘍不可用卽腫瘍亦不可用也又若陰邪凝結之毒非用溫熱何以運行而陳氏謂腫瘍不可用熱藥恐不可以槪言也
敗毒八
外料樞要曰瘡瘍之症當察經之傳受病之表裏人之虛實而攻補之假如腫痛熱渴大便秘結者邪在內也疎通之焮腫作痛寒熱頭疼者邪在表也發散之焮腫痛甚者邪在經絡也和解之微腫微痛而不作膿者氣血虛也補托之漫腫不痛或不作膿或膿成不潰者氣血虛甚也峻補之色黯而徹腫微痛或膿成不出或腐肉不潰陽氣虛寒也溫補之若泥其未潰而槪用敗毒復損脾胃不惟腫者不能成膿而潰者亦難收斂七惡之證蜂起多致不救馬益卿曰腫瘍內外皆壅宜以托裏表散爲主如欲用大黃寧無孟浪之非潰瘍內外皆虛宜以托裏補接爲主如欲用香散未免虛虛之失治者審之
托裏九
齊德之曰凡瘡疽丹腫結核瘰癧初覺有之卽用內消之法經久不除血氣漸衰肌寒肉冷膿汁淸稀毒氣不出瘡口不合聚腫不赤結核無膿外證不明者幷宜托裏膿未成者使膿早成膿已潰者使新肉早生血氣虛者托裏補之陰陽不和托裏調之大抵托裏之法使瘡無變壞之症凡爲瘡醫不可一日無托裏之藥然而寒熱溫凉煩渴利嘔臨症宜審其緩急耳
馬益卿曰癰疽因積毒在臟腑當先助胃壯氣使根本堅固次以行經活血藥爲佐參以經絡時令務使毒氣外泄治之早者可以內消此托裏之旨也
立齋曰大凡瘡瘍之作由胃氣不從瘡瘍之潰由胃氣腐化瘡瘍之斂由胃氣營養余嘗治初結未成膿者托而散之已成欲作膿者托而腐之膿成未潰者托而開之膿已潰者托而斂之東垣云脾爲倉稟之官胃爲水穀之海主養四旁以生血氣故胃氣乃生發之源爲人身之本厥有旨哉
論汗下十
仲景治傷寒有汗吐下三法東垣治瘡瘍有疎通托裏和營衛之三法用之得宜厥疾瘳矣假如瘡瘍腫硬木悶煩熱便秘脈沈而實其邪在內當先疎其內以下之焮腫作痛便利調和脈浮而洪其邪在表當先托其裏以汗之仲景曰瘡家雖身體疼痛不可發汗汗之則發痙苟不詳審而妄爲汗下以致血氣虧損毒反延陷少壯者難以潰斂老弱者多致不救見外科樞要
羅謙甫云丁巳歲冬月予從軍曹州有牛經歷者病頭目赤腫耳前後尤甚疼痛不可忍發熱惡寒牙關緊急涕唾稠粘飮食難下不得安臥一瘍醫於腫上砭刺四五百鍼腫亦不減其痛益甚莫知所由予往診視其脈浮緊按之洪緩此證乃寒覆皮毛鬱遏經絡熱不得散聚而爲腫經云天寒則地凍水氷人氣在身中皮膚緻密腠理閉汗不出氣血强肉堅澁當是之時善行水者不能往氷善穿地者不能鑿凍善用鍼者亦不能取四厥必待天溫凍解而後水可行地可穿人脈亦猶是也又云冬月閉藏用藥多而少鍼石也宜以苦溫之劑溫經散寒其病自已所謂寒緻腠理以苦發之以辛散之也遂用托裏溫經湯依方餌之以薄衣覆其首以厚被覆其身臥於煖處使經血溫腠理開寒氣散陽氣升大汗出後腫減八九再服則去麻黃防風加連翹鼠粘子腫痛悉愈經言汗之則瘡已信哉斯言或云仲景言瘡家雖身痛不可發汗其理何也余曰此說乃營氣不從逆於肉理而生瘡腫作身疼痛非外感寒邪之病故戒之以不可發汗汗之則成痙也又問仲景言鼻衄者不可發汗復言脈浮緊者當以麻黃湯發之衄血自止所說不同其故何也予曰此正與瘡家槪同夫人身血之與汗異名而同類奪汗者無血奪血者無汗今衄血妄行爲熱所逼更發其汗是反助熱邪重竭津液必變凶症故不可汗若脈浮則在表脈緊則在寒寒邪鬱遏陽不得伸熱伏營中迫血妄行上出於鼻故當用麻黃湯散其寒邪使陽氣得舒其血自止又何疑焉或者嘆曰知其要者一言而終不知其要流散無窮潔古之學可謂知其要者矣
東垣云瘡瘍有因風熱外鬱其人多怒其色赤其腫高結硬而痛其脈洪緊而弦是邪客於血脈之上皮膚之間故發其汗而通其營衛則邪氣去矣又曰瘡瘍諸病凡面赤者雖伏大熱禁不得攻裏攻裏則下利此以陽邪怫鬱在經宜發表以去之故曰火鬱則發之雖大便數日不見宜多攻其表以發散陽氣少加潤燥之藥以潤之如見風脈風症只宜用風藥發表風邪解則大便自通也若只乾燥閉澁止宜潤之切不可下也但瘡瘍鬱冒俗呼昏迷是也宜汗之則愈
初虞世云凡癰疽始作須以大黃等藥亟轉利之勿以困苦爲念與其潰爛而死不若利之而死況有生道哉古人立法率用五香連翹漏蘆等藥貧乏者單煮大黃湯以利之至於膿潰乃服黃芪等藥以排膿千金外臺備矣世以瘡發於外不行轉利而死者多矣立齋曰按前症若腫高焮痛臟腑閉結屬內外俱實者當用前藥瀉之若漫腫微痛臟腑不實屬內外俱虛者當用內托補之若患腫無頭肉色不變當助胃壯氣令其內消若疼痛不止焮腫不消當用人蔘黃芪湯以托裏排膿若飮食少思肌肉不生當用蔘芪托裏散以補養脾胃
立齋曰王德之患發背脈浮數按之則濇大便五六日不行腹不加脹余曰邪在表不在裏但因氣血虛飮食少故大便不行非熱結也宜生氣血爲主彼不信以爲積毒在內仍用大黃遂連瀉不止更加發熱呃逆飮食不進而死其子曰瀉亦能爲害乎余曰服利藥而利不止者死不當瀉而强瀉令人洞泄不禁者死下多亡陰者死曰瘡瘍乃積毒在臟若不驅逐何以得解余曰瘡瘍雖積毒在臟腑治法先當助胃氣使根本堅固參以行經活血時宜之藥非宜妄用大黃也今其病在表而反以峻利之劑重奪其陰其可乎哉故曰表病裏和而反下之則中氣虛表邪承虛而入由是變症百出雖云脈浮數者邪在表當用托裏復煎散然其間黃芩蒼朮亦不敢妄用脈沈實者邪在裏當用內疎黃連湯然其中大黃檳榔亦不敢妄用況浮數濇主氣血皆虛且邪旣在表而反用峻劑重傷其裏誅伐無過不死何俟
愚謂瘡腫之屬表邪者惟時毒丹毒斑疹及頭面頸項上焦之症多有之察其果有外邪而脈見緊數症有寒熱者方宜表散然散之之法又必辨其陰陽盛衰故或宜溫散或宜凉散或宜平散或宜兼補而散或宜解毒而散此散中自有權宜也又如裏證用下之法則毒盛勢劇者大下之滯毒稍輕者微下之營虛便結而毒不解者養血滋陰而下之中氣不足而便結壅滯者潤導而出之凡此皆通下之法但宜酌緩急輕重而用得其當耳故必察其毒果有餘及元氣壯實下之必無害者方可用下否則不但目前且尤畏將來難結之患是以表證不眞者不可汗汗之則亡陽裏證不實者不可下下之則亡陰亡陰亦死亡陽亦死醫固可以孟浪乎
論灸法十一
王海藏曰瘡瘍自外而入者不宜灸自內而出者宜灸外入者托之而不內內出者接之而令外故經曰陷者灸之灸而不痛痛而後止其灸灸而不痛者先及其潰所以不痛而後及良肉所以痛也灸而痛不痛而後止其灸灸而痛者先及其未潰所以痛而次及將潰所以不痛也
李氏云治疽之法灼艾之功勝於用藥蓋使毒氣外泄譬諸盜入人家當開門逐之不然則入室爲害矣凡瘡初發一二日須用大顆獨蒜切片三分厚貼疽頂以艾隔蒜灸之每三壯易蒜瘡潰則貼神異膏如此則瘡不開大肉不壞瘡口易斂一擧三得此法之妙人所罕知若頭頂見疽則不可用此法五腑極觀碑載
又曰凡患背疽漫腫無頭者用濕紙貼腫處但一點先乾處乃是瘡頭可用大蒜十顆淡豆豉半合乳香錢許硏爛置瘡上鋪艾灸之痛否皆以前法爲度
陳氏曰腦爲諸陽之會頸項近咽喉腎兪乃致命之所皆不可灼艾
伍氏曰凡用蒜餠灸者蓋蒜味辛溫有毒主散癰疽假火勢以行藥力也有只用艾炷灸者此可施於頑疽痼發之類凡赤腫紫黑毒甚者須以蒜艾同灸爲妙又曰凡治疽癰發背疔瘡若初灸卽痛者由毒氣輕淺灸而不痛者乃毒氣深重悉宜內服追毒排膿外傅消毒之藥大抵癰疽不可不痛又不可大痛悶亂不知痛者難治又曰凡隔蒜灸者不論壯數則邪無所容而眞氣不損但頭項見瘡宜用騎竹馬法及足三里灸之
千金云癰疽始作或大痛或小痛或發如米粒卽便出膿宜急斷口味利去其毒用騎竹馬灸法或就患處灼艾重者四面中央總灸一二百壯更用敷藥其效甚速
立齋云夫瘡瘍之症有諸中必形諸外在外者引而拔之在內者疎而下之灼艾之功甚大若毒氣鬱結瘀血凝滯輕者或可藥散重者藥無全功矣東垣曰若不鍼烙則毒氣無從而解是故善治毒者必用隔蒜灸舍是而用苦寒敗毒等劑其壯實內熱者或可彼怯弱氣虛者未有不敗者也又有毒氣沈伏或年高氣弱或服剋伐之劑氣益以虛膿因不潰者必假火力以成功大凡蒸灸若未潰則拔引鬱毒已潰則接補陽氣祛散寒邪瘡口自合其功甚大嘗治四肢瘡瘍氣血不足者祇以前法灸之皆愈疔毒甚者尤宜灸蓋熱毒中隔內外不通不發泄則不解散若處貧居僻一時無藥則用隔蒜灸法尤便每三壯一易蒜片大槪以百壯爲度用大蒜取其辛而能散用艾炷取其火力能透如法灸之必瘡發膿潰繼以神異膏貼之不日自愈一能使瘡不開大二內肉不壞三瘡口易合見效甚神丹溪云惟頭爲諸陽所聚艾壯宜小而少曹工部發背已十八日瘡頭如粟瘡內如錐痛極時有悶瞀飮食不思氣則愈虛以大艾隔蒜灸十餘壯尙不知而痛不減遂明灸二十餘壯內瘡悉去毒氣大發飮食漸進更以大補藥及桑木燃灸瘀肉漸潰劉貫卿足患疔瘡已十一日氣弱亦灸五十餘壯更以托裏藥而愈黃君腿癰膿淸脈弱一婦臂結一塊已潰俱不收斂各灸以豆豉餠更飮托裏藥而愈一男子胸腫一塊半載不消令明灸百壯方潰與大補藥不斂復灸以附子餠而愈一男子患發背瘡頭甚多腫硬色紫不甚痛不腐潰以艾鋪患處灸之更以大補藥數日死肉脫去而愈陳工部患發背已四五日瘡頭雖小根畔頗大以隔蒜灸三十餘壯其根內消惟瘡頭作膿數日而愈余丙子年忽惡心大椎骨甚癢須臾臂不能擧神思甚倦此夭疽危病也急隔蒜灸之癢愈甚又明灸五十餘壯癢遂止旬日而愈精要云灸法有回生之功信矣薜按
史氏引證外科精要史氏北宋醫家史堪史載之方曰瘍醫常器之於甲戌年診太學史氏之母云內有蓄熱防其作疽至辛巳六月果背胛微癢瘡粒如黍灼艾卽消隔宿復作用膏藥覆之暈開六寸許痛不可勝歸咎於艾適遇一僧自云病瘡甚危嘗灸八百餘壯方甦遂用大艾壯如銀杏者灸瘡頭及四傍各數壯痛止至三十餘壯赤暈悉退又以艾作團如梅杏大者四十壯乃食粥安寢瘡突四寸小竅百許患肉俱壞而愈立齋曰灼艾之法必使痛者灸至不痛不痛者灸至痛則毒必隨火而散否則非徒無益而反害之
愚意癰疽爲患無非血氣壅滯留結不行之所致凡大結大滯者最不易散必欲散之非藉火力不能速也所以極宜用灸然又有孫道人神仙熏照方其法尤精尤妙若毒邪稍緩邪深經遠而氣有不達灸之爲良若毒邪熾盛其勢猛疾而垂危者則宜用熏照方更勝於灸也
膿鍼辨十二
齊氏曰若發腫都軟而不痛者血瘤也發腫日漸增長而不大熱時時牽痛者氣瘤也氣結微腫久而不消後亦成膿此是寒熱所爲也留積經久極陰生陽寒化爲熱以此潰者必多成瘻宜早服內塞散以排之又凡察癰疽以手掩其上大熱者膿成自軟也若其上薄皮剝起者膿淺也其腫不甚熱者膿未成也若患瘰癧結核寒熱發渴經久不消其人面色痿黃者被熱上蒸已成膿也至於臟腑腸胃內瘡內疽其疾隱而深藏目旣不見手不能近所爲至難但以診脈而辨之亦可知也有患胃脘癰者當候胃脈胃脈者人迎也其脈沈數氣逆則甚甚則熱聚胃口而胃脘爲癰也若其脈洪數者膿已成也設脈遲緊雖膿未就已有瘀血也宜急治之不爾則邪氣內攻腐爛腸胃不可救也又肺癰論曰始萌則可救膿成卽死不可不愼也久之咳膿如粳米粥者不治嘔膿而止者自愈也又腸癰論曰或繞臍生瘡膿從瘡出者有出臍中者惟大便下膿血者自愈也
伍氏曰瘡腫赤色按之色不變者此膿已成也按之隨手赤色者其亦有膿也按之白色良久方赤者此游毒已息可就赤白盡處灸斷赤腫自消凡癰疽以手按之若牢硬未有膿也若半軟半硬已有膿也又按腫上不熱者爲無膿熱甚者爲有膿宜急破之
立齋曰瘡瘍之症毒氣已結者但可補其氣血使膿速成膿成者當驗其生熟淺深視其可否鍼而去之不可論內消之法小按便痛者膿淺也大按方痛者膿深也按之不復起者膿未成也按之卽復起者膿已成也膿生而用鍼氣血旣泄膿反難成膿熟而不鍼則腐潰益深瘡口難斂若瘡深而鍼淺內膿不出外血反泄若瘡淺而鍼深內膿雖出良肉受傷若元氣虛弱必先補而後鍼勿論尻神其膿一出諸症自退若膿出而反痛或煩躁嘔逆皆由胃氣虧損也宜急補之若背瘡熱毒熾盛中央肉黯內用托裏壯其脾胃外用烏金膏塗於黯處其赤處漸高黯處漸低至六七日間赤黯分界自有裂紋如刀劃然黯肉必漸潰矣當用鈚鍼利剪徐徐去之須使不知疼痛不見鮮血爲妙若雖有裂紋膿未流利及膿水雖出而仍痛者皆未通於內幷用鍼於紋中引之若患於背胛之間凡人背近脊處幷胛皮裏有筋一層患此處者外皮雖破其筋難潰以致內膿不出令人脹痛苦楚氣血轉虛變症百出若待自潰多致不救必須開之引之兼以托裏常治此症以利刀剪之尙不能去似此堅物待其自潰不反甚乎此非氣血壯實者未見其能自潰也若元氣虛弱而誤服剋伐患處不痛或肉將死急須溫補脾胃亦有生者後須純補之藥庶可收斂若妄用刀鍼去肉出血則氣血愈虛愈傷矣何以生肌收斂乎大凡瘡瘍膿血旣潰當大補血氣爲先須有他症當以末治又曰凡瘡不起者托而起之不成膿者補而成之使不內攻膿成而及時鍼之不數日卽愈矣常見患者皆畏鍼痛而不肯用又有恐傷肉而不肯用殊不知瘡雖發於肉薄之所若其膿成必腫高寸餘瘡皮又厚分許用鍼深不過二分若發於背必腫高二三寸入鍼止於寸許況患處肉旣已壞何痛之有何傷之慮凡怯弱之人或患附骨等疽待膿自通以致大潰不能收斂氣血瀝盡而已=亡@外科發揮癰疽者爲多矣又曰凡瘡旣成膿皮膚不得疎泄昧者待其自穿殊不知少壯而充實者或能自解若老弱之人氣血枯槁或兼攻發太過不行鍼刺膿毒承虛內攻穿腸腐膜鮮不誤事若毒結四肢砭刺少緩則腐潰深大亦難收斂毒結於頰項胸腹緊要之地不問壯弱急宜鍼刺否則難治如沈氏室黃上舍等皆以此而歿者多矣大抵瘡瘍之症感有輕重發有深淺淺者腫高而軟發於血脈深者腫下而堅發於筋骨然又有發於骨髓者則皮肉不變故古人制法淺宜砭而深宜刺使瘀血去於毒聚之始則易消若膿成之時氣血壯實者或自出怯弱者不行鍼刺鮮有不誤凡瘡瘍透膜十無一生雖以大補藥治之亦不能救此可爲待膿自出之戒也故東垣云毒氣無從而解膿瘀無從而泄過時不烙反攻於內內旣消敗欲望其生豈可得乎玆擧一二以告同道幷使患者知所愼云又曰凡患瘡疽雖因積熱所成若初起未成膿脈洪數乃陰虛陽亢之證若膿潰於內不得發泄於外身必發熱故脈見洪數乃瘡疽之病進也膿旣去則當脈靜身凉腫消痛息如傷寒表證之得汗也若反發熱作渴脈洪數者此眞氣虛而邪氣實死無疑矣又曰若治元氣不足之證卽其初患便當內用蔘芪歸朮溫補脾胃外用桑枝葱熨接補陽氣使自消散若久而不能成膿者亦用前二法補助以速之若膿旣成而不潰用艾於當頭灸數炷以出之却服十全大補湯
論鍼法十三
上古有砭石之制內經有九鍼之別制雖不同而去病之意則一也且瘡瘍一科用鍼爲貴用之之際雖云量其潰之淺深尤當隨其肉之厚薄若皮薄鍼深則反傷良肉益增其潰肉厚鍼淺則膿毒不出反益其痛用鍼者可不愼哉至於附骨疽氣毒流注及有經久不消內潰不痛者宜燔鍼開之若治咽喉之患當用三稜鍼若丹瘤及癰毒四畔焮赤疼痛如灼宜用砭石去血以泄其毒則重者減輕者消如洪氏室患腹癰膿脹悶瞀以臥鍼刺膿出卽蘇一人患囊癰膿熟腫脹小便不利幾殆急鍼之膿水大泄氣通而愈大抵用鍼之法迎而奪之順而取之所謂不治已成治未成正此意也今之患者或畏鍼而不用醫者又徇患者之意而不鍼遂至膿已成而不得潰或得潰而所傷已深矣卒之夭枉者十常八九亦可悲矣見外科心法
經曰天溫日明則人血淖溢而衛氣浮故血易瀉氣易行天寒日陰則人血凝澁而衛氣沈是以因天時而調血脈也故凡遇天寒水氷或陰氣凝滯之時欲行鍼刺則先當溫衣覆蓋或以艾葉炒熱或熱鹽熱衣類先熨其處務令血脈溫和而後刺之則血瀉氣行其病立已若血寒脈濇遽爾用鍼則邪毒不瀉徒傷良肉反以益其病也
立齋曰凡元氣虛弱者必當補助脾胃禁用刀鍼若妄用之而去肉去血使陽隨陰散是速其危也
薛按曰四明有屠壽卿者當門齒忽如所擊痛不可忍脈洪大而弦余曰弦洪相搏將發瘡毒也先用淸胃散加白芷銀花連翹一劑痛卽止至晩鼻上發一瘡面腫黯痛用前藥加犀角一劑腫至兩額口出穢氣脈益洪大惡寒內熱此毒熾血瘀藥力不能敵也乃數砭害處出紫血服犀角解毒之藥翼日腫痛尤甚又砭患處與脣上幷刺口內赤脈各出毒血再服前藥至數劑而愈
用鍼勿忌尻神十四
立齋曰鍼灸之法有太乙人神周身血忌逐年尻神逐日人神而其穴有禁鍼禁灸之論犯者其病難瘳理固然也但瘡瘍氣血已傷肌肉已壞急宜迎而奪之順而取之非平人鍼灸之比何忌之有外科精義云瘡瘍之症毒氣無從而解膿瘀無從而泄反攻於內內旣消敗欲望其生豈可得乎危惡之證發於致命之所禍在反掌腹癰囊癰二便不通胸腹脹悶脣疔喉痺咽喉腫塞其禍尤速患者審之
隣人蘇子遇之內左手指患疔麻癢寒熱惡心左半體皆麻脈數不時見余曰凡瘡不宜不痛不宜大痛煩悶者不治今作麻癢尤其惡也用奪命丹二服不應又用解毒之劑麻癢始去乃作腫痛余曰勢雖危所喜作痛但毒氣無從而泄欲鍼之適値望日其家俱言尻神不從勢愈腫甚余强鍼之諸症頓退又用解毒之劑其瘡乃愈薜按
圍藥十五
內經云五臟不和則七竅不通六腑不和則留結爲癰又云形傷痛氣傷腫此以臟腑不和而瘡發於外也明矣若塗貼寒凉豈能調和臟腑宣通氣血耶若其腫痛熱渴脈滑數而有力證屬純陽者宜內用濟陰湯外用抑陽散則熱毒自解瘀滯自散若似腫非腫似痛非痛似潰不潰似赤不赤脈洪數而無力屬半陰半陽者宜內用冲和湯外用陰陽散則氣血自和瘀滯自消若微腫微痛或色黯不痛或堅硬不潰脈雖洪大按之微細軟弱屬純陰者宜內服回陽湯外敷抑陰散則脾胃自健陽氣自回也丹溪曰敷貼之劑應酬輕小熱證耳若不辨其陰證陽證之所由分而妄敷寒凉之劑則迷塞腠理凝滯氣血毒反內攻而肉反死矣況運氣得寒則不健瘀血得寒則不散敗肉得寒則不潰新肉得寒則不生治者審焉見外科樞要
立齋曰大抵瘡之起發潰斂皆血氣使然各人元氣虛實不同有不能發出而死者有發出不能成膿而死者有成膿不能腐潰而死者有腐潰不能收斂而死者敷貼之法但可應酬輕小之證耳若血氣已竭其患必死不但敷貼不效且氣血喜溫而惡寒腠理喜通而惡塞氣血因而愈滯腫患因而愈盛邪氣因而愈深腐潰因而愈大怯弱之人取敗多矣況瘡瘍乃七情相火或食膏梁或餌金石以傷陰血陽盛陰虛受病於內而發於外若不別氣分血分陰陽虛實腐潰淺深卽服藥尙有不能保生者可敷貼而已乎
施二守項右患一核用凉藥敷貼頸皆腫又敷之腫胤胸腋冷應腹內不悟凉藥所致尙以爲毒盛形體困憊自分不起延余治之見其敷藥處熱氣如霧急令去藥良久瘡色變赤刺出膿血用托裏藥而愈張侍御發背專用敷藥瘡黯不起胸膈悶氣不能呼吸自分不治余用辛溫托裏藥而愈一男子臀癰腐潰肌肉不生用藥敷之肌肉四沿反硬予診之脈濇而弱此氣血俱虛不能營於患處故敷凉藥反硬乃血氣受寒凝結而非毒也用大補藥而愈一男子患胸疽腫高作痛腫處敷藥痛雖止而色變黯腫外作痛仍敷之肉色亦黯喉內作痛不悟此爲凉藥所誤反盡頸敷之其頸皆潰而死一男子因怒左脇腫一塊不作痛脈濇而浮余曰此肝經邪火熾盛而眞氣不足爲患宜培養血氣爲主彼以草藥敷貼遂致不救王安人發背正潰時欲速效敷以草藥卽日而死張宜人年逾六十患發背三日肉色不變頭如粟許肩背腫脈洪數寒熱飮冷予以人蔘敗毒散二劑及隔蒜灸五十餘壯毒大發背始輕再用托裏藥漸潰因血氣虛甚而作渴用蔘芪歸熟等藥而渴亦止彼欲速效乃自用草藥罨患處毒氣復入遂不救薛按
凡癰瘍腫痛宜用圍藥敷治者惟降癰散爲第一無論陰毒陽毒皆所宜也
腐肉十六
齊德之曰夫瘡瘍生於外皆由積熱蘊於內內經謂血熱肉敗營衛不行必將爲膿留於節腠必將爲敗蓋瘡疽膿潰之時頭小未破瘡口未開或毒氣未出疼痛難忍所以立追蝕腐潰之法使毒氣外泄而不內攻惡肉易去好肉易生也若紝其瘡而血出不止者則未可紝於瘡上摻追蝕之藥待其熟可紝方紝若紝其瘡而痛應心根者亦不可强紝之誤觸其瘡焮痛必倍變症不測不可不愼也若瘡癤膿成未破於上薄皮剝起者卽當用破頭代鍼之劑安其上以膏貼之膿出之後用搜膿化毒之藥取效如神矣若膿血未盡便用生肌斂瘡之劑欲其早愈殊不知惡肉未盡其瘡早合後必再發不可不愼也
立齋曰瘡瘍之症膿成者當辨其生熟淺深肉死者當驗其腐潰連脫余嘗治脈症虛弱者用托裏之藥則氣血壯而肉不死脈症實熱者用淸熱之劑則毒氣退而肉自生凡瘡聚於筋骨之間肌肉之內皆因血氣虛弱用十全大補湯壯其脾胃則未成者自散已成者自潰又何死肉之有若不大痛或大痛或不赤或內膿不潰或外肉不腐乃血氣虛弱宜用桑枝灸及十全大補加薑桂壯其陽氣則四畔卽消瘡頭卽腐其毒自解又何待於鍼割若脾胃虛弱飮食少思用六君倍加白朮壯其營氣則肌肉受毒者自潰已死者自活已潰者自斂若初起或因剋伐或犯房事以致色黯而不痛者乃陽氣脫陷變爲陰證也急用蔘附湯溫補回陽亦有可生又曰夫腐肉者惡肉也大凡癰疽瘡腫潰後若有腐肉凝滯者必取之乃推陳致新之意若壯者筋骨强盛氣血充溢眞能勝邪或自去或自平不能爲害若年高怯弱之人血液少肌肉澁必迎而奪之順而取之是謂定禍亂以致太平設或留而不去則有爛筋腐肉之患如劉大尹汪夫人取之及時而新肉卽生得以全愈金工部鄭揮使取之失期大潰而斃予嘗見腐肉旣去雖少壯者不補其氣血尙不能收斂若怯弱者不取惡肉不補血氣未見其生也故古人曰壞肉惡於狼虎毒於蜂蠆緩去之則戕賊性命信哉又曰瘡瘍之症若毒氣已結腫赤熾盛中央肉死黯黑者內用托裏健脾之劑外用烏金膏塗之則黯處漸低赤處漸起至六七日間赤黯之界自有裂紋如刀劃狀其黯漸潰若用鈹鍼利剪徐去猶好須使不知疼痛不見鮮血爲善若膿未流利宜用鍼於紋中引之若膿水已出腫痛仍作乃內筋間隔亦用鍼引之若元氣虛弱誤服剋伐之劑患處不痛或肉死不潰者急溫補脾胃亦有復生者後須純補脾胃庶能收斂此則不可妄用鍼刀若誤用之以去肉出血使陽隨陰散是速其危也
論外通用方
鍼頭散外科去腐管
代鍼膏外科潰頭
透骨丹外科潰頭
猪蹄湯外科洗腐
舍時從證十七
立齋曰經云諸痛癢瘡皆屬於心若腫赤煩躁發熱大痛飮冷便秘作渴脈洪數實者爲純陽雖在嚴冬之時必用大苦寒之劑以瀉熱毒若不腫不痛脈細皮寒瀉利腸鳴飮食不入嘔吐無時手足厥冷是爲純陰雖在盛暑之時必用大辛溫熱之劑以助陽氣不拘嚴寒盛暑但當舍時從證若微腫微痛似潰不潰時出淸膿者爲半陰半陽宜用辛熱之劑溫補胃氣此亦治陰陽法也經曰用寒遠寒用熱遠熱有假者反之雖違其時必從其證若執常法無不誤矣壬午仲冬金臺一男子患腹痛誤服乾薑理中丸卽時口鼻出血煩躁發狂入井而死辛卯冬一吏患傷寒誤服附子藥一鐘下咽發躁奔走跌死夫盛暑之際附子薑桂三藥幷用連進三四劑無事嚴冬時令三藥單用一味止進一劑者卽死可見羅謙甫先生有舍時從證權宜用藥之妙余宗此法凡冬間瘡症如脈沈實洪數大便秘瘡焮痛煩躁或飮冷不絶者卽用硝黃芩連之劑攻之雖在夏令而脈見虛弱或浮大瘡不潰膿淸稀惡寒飮者卽用薑桂蔘芪之劑補之如脈見沈細瘡不潰不痛作呃逆手足冷大便不實或瀉利或腹痛更加附子皆獲大效昧者反以爲非惑亂患人恪守常法必使冬用溫熱夏用淸凉以致誤人深可哀也薛按
至元壬午五月二十八日王伯祿年逾五旬有七右臂膊腫甚上至肩下至手指色變皮膚凉六脈沈細而微此乃脈症俱寒余擧瘍醫孫彦和視之曰此乃附骨癰開發已遲以燔鍼啓之膿淸稀解次日肘下再開之加呃逆不絶彦和與丁香柿蒂散兩劑稍緩次日呃逆尤甚自利臍腹冷痛腹滿飮食減少時發昏憒於左右乳下黑盡處灸二七壯又處托裏溫中湯用乾薑附子木香沈香茴香羌活等藥㕮咀一兩半欲與服或者曰諸痛癢瘡瘍皆屬心火又當盛暑之時用乾薑附子可乎予應之曰理所當然不得不然內經曰脈細皮寒瀉利前後飮食不入此謂五虛況呃逆者胃中虛寒故也諸痛癢瘡瘍皆屬心火是言其定理也此症內外相反須當舍時從證非大方辛熱之劑急治之則不能愈也遂投之諸症悉去飮食倍進瘡勢溫膿色正彦和復用五香湯數服後月餘平復噫守常者衆人之見知變者知者之能知常不知變因細事而取敗者亦多矣況乎醫哉見羅氏衛生寶鑑
愚意羅先生以舍時從證之法垂訓後人誠百世不磨之要道也但時之遷變本所難知而證之幽顯尤不易識何也蓋常人之所謂時者春夏秋冬之時也歲歲時常之主氣也誰不得而知之而不知五六周環則長夏有寒淫之令三冬有炎暑之權此則雖若舍時而實以從時昧者固能知此乎又如察證之法則凡脈細皮寒泄瀉厥冷之類是皆已見之寒證也又誰不得而知之不知其來有源其甚有漸卽諸症未見之前而本來已具此際便難錯認使必待焦頭爛額而後曲突徙薪則已晩矣此羅先生之所以明已然而余則更爲慮未然蓋恐人之見之遲而無及於事也雖然余常見今人之於已然者尙不能見而復欲其見未然誠哉迂矣然余慨然之念則不能不道其詳而深望於知音者
陽氣脫陷十八
立齋曰瘡瘍陽氣脫陷或因剋伐之劑或因膿血大泄或因吐瀉之後或因誤以入房大凡潰後勞後元氣虧損或夢遺精脫或脈數便血或外邪承虛而入以致發熱頭痛小便淋澁或目赤煩喘氣短頭暈體倦熱渴意欲飮水投水身熱憎寒惡衣揚手擲足腰背反張鄭聲自汗脈浮洪大此無根虛火之假熱證也若畏寒頭痛咳逆嘔吐耳聵目矇小便自遺瀉利腸鳴裏急腹痛玉莖短縮齒牙浮痛肢體麻痺冷汗時出或厥冷身痛咬舌嚙脣舌本强硬呃逆喘促脈微沈細此陽氣脫陷之眞寒證也凡此危候無論脈症但見有一二急用蔘附湯或用托裏消毒散去連翹白芷金銀花三味急加桂附大劑補之多有復生者
內翰楊皐湖孟夏患背疽服剋伐之劑二旬餘矣漫腫堅硬重如負石隔蒜灸五十餘壯背遂輕以六君加砂仁二劑涎沫涌出飮食愈少此脾虛陽氣脫陷也劑用溫補反嘔不食仍用前藥作大劑加附子薑桂又不應遂以蔘芪各一斤歸朮陳皮各半斤附子一兩煎服三日而盡流涎頓止腐肉頓潰飮食頓進再用薑桂等藥托裏健脾腐脫而瘡愈矣少參史南湖之內夏患疽不起發脈大而無力發熱作渴自汗盜汗用蔘芪大補之劑益加手足逆冷大便不實喘促時嘔脈細微按之如無惟太衝不絶仍以蔘芪白朮當歸茯苓陳皮計斤許加附子五錢水煎二鐘作一服諸症悉退脈息頓復翼日瘡起而潰仍用前藥四劑後日用托裏藥調理兩月餘而愈薛按
一婦人於癸卯冬失物發怒缺盆內微腫甲辰春大如覆碗左肩胛亦腫肉色如故或鍼出鮮血三碗許腹痛如錐泄瀉不止四肢逆冷嘔吐惡寒或時發熱絶食已七日矣其脈洪大時或微細此陽氣脫陷也用六君加炮薑三錢附子二錢早服至午不應再劑加附子五錢熟睡覺來諸症頓退六七可進稀粥再四劑諸症悉退飮食如故缺盆始痛鍼出淸膿二碗許諸症復至此虛極也以十全大補加薑桂附各一錢三劑而安後減薑附各五分與歸脾湯兼服五十餘劑而愈薛按
溫補按則十九
留都鄭中翰仲夏患發背已半月瘡頭十餘枚皆如粟許漫腫堅硬根如大盤背重如負石卽隔蒜灸五十餘壯其背頓輕彼因輕愈不守禁忌三日後大作瘡不起發但苦作痛用活命飮四劑勢少退用香砂六君子湯四劑飮食少進彼恃知醫自用敗毒藥二劑飮食益少口流涎沫若不自知此脾虛之甚也每用托裏藥加蔘芪各三錢彼密自揀去大半後雖用大補藥加薑桂亦不應遂令其子以蔘芪各一斤歸朮各半斤乾薑桂附各一兩煎膏一罐三日飮盡涎頓止腐頓潰食頓進再用托裏健脾藥腐肉自脫而愈下俱薜按
張侍御患背瘡三枚皆如粟彼以爲小毒服淸熱化痰藥外用凉藥敷貼數日尙不起色黯不焮胸中氣不得出入勢甚可畏連用活命飮二劑氣雖利膿淸稀瘡不起欲用補劑彼泥於素有痰火不受蔘朮之補因其固執遂陽以敗毒之劑與視之而陰以蔘芪歸朮各五錢薑桂各二錢服二劑背覺熱腐肉得潰方信余言始明用大補藥乃愈
南都聶姓者時六月患發背腐肉已去瘡口尺許色赤焮腫發熱不食欲嘔不嘔服十宣散等藥自爲不起請余決之其脈輕診則浮而數重診則弱而濇此潰後之正脈然瘡口開張血氣虛也欲嘔不嘔脾胃虛也色赤焮腫虛火之象也尙可治遂與十全大補湯加酒炒黃檗知母五味麥門及飮童便飮食頓進肌肉頓生服至八劑瘡口收如粟許又惑於人言謂餘毒未盡乃服消毒藥二劑復發熱昏憒急進前藥又二十餘劑乃愈後兩月因作善事一晝夜不睡以致勞倦發熱似睡不睡與前湯二劑更加發熱飮食不進惟飮熱湯後以前藥加附子一錢二劑復愈
高秋官貞甫孟秋發背黯而硬不痛不起脈沈而細四肢逆冷急用大艾隔蒜灸三十餘壯不痛遂用艾如粟大者著肉灸七壯乃始知痛與六君子湯二劑每劑入附子二錢不應後劑又加肉桂二錢始應而愈
一男子脇腫一塊日久不潰按之微痛脈微而濇此形證俱虛也經曰形氣不足病氣不足當補不當瀉予以人蔘養營湯治之彼不信乃服流氣飮虛症悉至方服前湯月餘少愈但腫處尙硬以艾葉炒熱熨患處至十餘日膿成以火鍼刺之更灸以豆豉餅又服十全大補湯百劑而愈
定痛二十
齊氏曰瘡疽之症候不同凡寒熱虛實皆能爲痛故止痛之法殊非一端世人皆謂乳沒珍貴之藥可住疼痛而不知臨病制宜自有方法蓋熱毒之痛者以寒凉之藥折其熱而痛自止也寒邪之痛以溫熱之劑熨其寒則痛自除也因風而痛者除其風因濕而痛者導其濕燥而痛者潤之塞而痛者通之虛而痛者補之實而痛者瀉之因膿鬱而閉者開之惡肉侵潰者去之陰陽不和者調之經絡秘澁者利之臨機應變方爲上醫不可執方而無權也
立齋曰瘡瘍之作由六淫七情所傷其痛也因氣血凝滯所致假如熱毒在內便秘而作痛者內疎黃連湯導之熱毒熾盛焮腫而作痛者黃連解毒湯治之不應仙方活命飮解之瘀血凝滯而作痛者乳香定痛丸和之作膿而痛者托裏消毒散排之膿脹而痛者鍼之膿潰而痛者補之若因氣虛而痛四君加歸芪血虛而痛四物加蔘芪腎虛而痛六味地黃丸口乾作渴小便頻數者加減八味丸此皆止痛之法也愼勿槪用寒凉之藥況血氣喜溫而惡寒若冷氣入裏血卽凝滯反爲難瘥之證矣丹溪云膿出而反痛此爲虛也宜補之穢氣所觸者和解之風寒所逼者溫散之若專用龍竭生肌乳沒止痛吾知其必無效也
凡癰毒焮腫赤痛之甚者雖內治之法已具如前然煎劑功緩而痛急難當者必須外用敷藥旣欲其止痛又欲其散毒則無如降癰散之神妙也
生肌收口附成漏症二十一
陳良甫曰癰疽之毒有淺深故收斂之功有遲速斷不可早用收口之藥恐毒氣未盡後必復發爲患非輕若癰久不合其肉白而膿少者此氣血俱虛不能潮運而瘡口冷澁也每日用艾葉一把煎湯避風熱洗及燒松香煙熏之或用猪蹄湯洗之更以神異膏貼之必須守禁調理否則不效又曰脈得寒則下陷凝滯肌肉故曰留連肉腠是爲冷漏須溫補之
丹溪曰諸經惟少陽厥陰之生癰者宜須防之以其多氣少血也血少則肌肉難長故瘡久未合必成敗證苟反用驅利毒藥以伐其陰分之血禍不旋踵矣
立齋曰肌肉者脾胃之所主收斂者血氣之所使但當純補脾胃不宜泛敷生肌之劑夫瘡不生肌而色赤甚者血熱也四物加山梔連翹色白而無神者氣虛也四君加當歸黃芪晡熱內熱陰血虛也四物加蔘朮膿水淸稀者氣血虛也十全大補湯食少體倦脾氣虛也補中益氣湯煩熱作渴飮食如常胃火也竹葉黃芪湯不應竹葉石膏湯熱渴而小便頻數腎水虛也用加減八味丸料煎服若敗肉去後新肉微赤四沿白膜者此胃中生氣也但用四君子湯以培補之則不日自斂若妄用生肌之藥餘毒未盡而反益甚耳殊不知瘡瘍之作由胃氣不調瘡瘍之潰由胃氣腐化瘡瘍之斂由胃氣榮養東垣云胃乃發生之源爲人生之本丹溪亦謂治瘡瘍當助胃壯氣使根本堅固誠哉是言也可不愼歟又曰若肌肉傷而瘡口不斂用六君子湯以補脾胃若氣虛惡寒而瘡口不斂用補中益氣湯以補脾肺若血虛發熱而瘡口不斂用四物蔘朮以滋肝脾若膿多而瘡口不斂用八珍湯或十全大補湯以養血氣如不應但用四君歸芪以補脾胃更不應乃屬命門火衰急用八味丸以壯火生土若脈數發渴者難治以眞氣虛而邪氣實也又曰生肌之法當先理脾胃助氣血爲主若氣血俱虛不能生者當用托裏之劑若有風寒襲於瘡所不能生者宜用豆豉餠灸之若流注頑瘡內有膿管或瘀肉或癧核須用鍼頭散腐之錠子尤妙如背瘡杖瘡湯火瘡大潰當用神效當歸膏則能去腐生新止痛大有神效又曰癰疽潰後毒盡則肉自生常見世之治者往往用龍骨血竭之屬以求生肌殊不知餘毒未盡肌肉何以得生氣血旣虛龍竭豈能得效設若膿毒未盡就用生肌則反增潰爛壯者輕者不過復潰或遲斂而已怯者重者必致內攻或潰爛不斂反致危矣又曰凡瘡瘍成漏皆因元氣不足營氣不從陽氣虛寒則寒氣逆於肉裏稽留血脈腐潰旣久卽成是患故凡治不足之證於其初患便當內用蔘芪歸朮溫補脾胃外用桑枝葱熨接補陽氣使自消散若久而不能成膿亦用前二法補助以速之若膿旣成而不潰用艾於當頭灸數炷而出之却服十全大補湯患者又當愼起居節飮食庶幾收斂若用冷鍼開刺久而內出淸膿外色黑黯或誤用生肌散速其口斂反束其邪必成敗證
諸瘡患久成漏常有膿水不絶其膿不臭若無歹肉者法用炮附子去皮尖爲細末以唾津和爲餠如三錢厚安瘡上以艾炷灸之漏大艾亦大漏小艾亦小但灸令微熱不可令痛乾則易之每灸一二十壯不論灸後貼以膏藥隔二三日又如前再灸更服大補氣血之藥直至肉平爲度或用炮附子切片三分厚灸之亦可或用江西淡豆豉爲餠多灸之亦效若瘡久成漏外有腐肉內有膿管不能收口者以鍼頭散和作細條紝入口內外用膏藥貼之待膿管盡去自然漸平收口或先用灸法數日後用此紝藥亦可仍內服十全大補等藥
郭氏灸法瘡疽久不收斂及有膿水惡物漸潰根深者用白麵硫黃大蒜三物一處搗爛看瘡大小捻作餠子厚約三分安於瘡上用艾炷灸二十一壯一灸一易後隔四五日用藥錠鍼頭散等藥紝入瘡內歹肉盡去好肉長平然後貼收斂之藥內服應病之劑調理卽瘥矣
一男子年逾二十稟弱左腿外側患毒三月方潰膿水淸稀肌肉不生以十全大補湯加牛膝二十餘劑漸愈更以豆豉餠灸之月餘而痊一婦人左臂結核年餘方潰膿淸不斂一男子患貼骨癰腿細短軟瘡口不合俱用十全大補湯外以附子餠及貼補藥膏調護得宜百劑而愈大凡不足之證宜大補之劑兼灸以補接陽氣祛散寒邪爲上京師董賜年逾四十胸患瘡成漏日出膿碗許喜飮食如常以十全大補湯加貝母遠志白斂續斷灸以附子餠膿漸少謹調護歲餘而愈薜按
用香散藥二十二
伍氏曰氣血聞香則行聞臭則逆大抵瘡瘍多因營氣不從逆於肉理故鬱聚爲膿得香散藥則氣流行故當多服五香連翹湯萬金散淸心內固金粉散凡瘡本腥穢又聞臭濁則愈甚若毒氣入胃則爲咳逆古人用此可謂有理且如飮食調令香美則益脾土養眞元保其無虞矣
立齋曰今人有瘡瘍不審元氣虛實病之表裏病者多喜內消而醫者卽用十宣散及敗毒散流氣飮之類殊不知十宣散雖有蔘芪然防風白芷厚朴桔梗皆足以耗氣況不分經絡時令氣血多少而槪用之乎敗毒散乃發表之藥果有表證亦止宜一二服多則元氣反損其毒愈盛雖有人蔘莫能補也況非表證而用之乎流氣飮乃耗血之劑果氣結膈滿亦止宜二三服多則血氣愈傷夫血氣凝滯多因營衛氣弱本能運行豈可復用流氣飮以益其虛況諸經氣血多寡不同而流氣飮通行十二經則諸經皆爲所損反爲敗症雖有芎歸亦難倚仗若服之過度則氣虛血耗何以成膿苟不察其由而泛投剋伐之劑能無危乎此三藥者其不可輕用亦明矣河問云凡瘡止於一經或兼二經者止當求責其經不可干擾餘經也
槐花酒二十三
槐花治濕退熱之功最爲神速大抵腫毒非用蒜灸及槐花酒先去其勢雖用托裏諸藥其效未必甚速惟胃寒之人不可過用
滁州于侍御髀髁患毒痛甚服消毒藥其勢未減卽以槐花酒一服勢遂大退再以托裏消毒之藥而愈王通府患發背十餘日勢危脈大先以槐花酒二服殺退其勢更以敗毒散二劑再以托裏藥數劑漸潰又用桑柴燃灸患處每日灸良久仍以膏藥貼之灸至數次膿潰腐脫以托裏藥加白朮陳皮月餘而愈劉大尹發背六七日滿背腫痛勢甚危與隔蒜灸百壯飮槐花酒二碗卽睡覺以托裏消毒藥十去五六令以桑枝灸患處而潰數日而愈一上舍肩患疽脈數以槐花酒一服勢頓退再與金銀花黃芪甘草十餘服而平薛按
忍冬酒二十四
忍冬酒治癰疽發背初發時便當服此不問疽發何處或婦人乳癰皆有奇效如或處鄕落貧家服此亦便且效仍兼以麥飯石膏及神異膏貼之甚效
一園丁患發背甚危令取金銀藤五六兩搗爛入熱酒一鍾絞取酒汁溫服柤罨患處四五服而平彼用此藥治瘡足以養身成家遂棄園業諸書云金銀花治瘡瘍未成者卽散已成者卽潰有回生之功一男子患腦癰其頭數多痛不可忍先服消毒藥不應更以忍冬酒服之卽酣睡覺而勢去六七再四劑而消又一男子所患尤甚亦令服之腫痛頓退但不能平加以黃芪當歸栝蔞仁白芷甘草節桔梗數劑而愈一男子被鬼擊身有靑痕作痛以金銀花煎湯飮之卽愈本草謂此藥大治五種飛屍此其驗也
腫瘍二十五
立齋曰腫高焮痛脈浮者邪在表也宜托之腫硬痛深脈沈者邪在裏也宜下之外無焮腫內則便利調和者邪在經絡也當調營衛焮腫煩躁或咽乾作渴者宜降火焮腫發熱或拘急或頭痛者邪在表也宜散之大痛或不痛者邪氣實也隔蒜灸之更用解毒煩躁飮冷焮痛脈數者邪在上也宜淸之惡寒而不潰者氣虛兼寒邪也宜宣而補之焮痛發熱汗多大渴便結譫語者結陽證也宜下之不作膿或熱而不潰者虛也宜補之又曰大抵癰腫之症不可專泥於火爲患況稟有虛實及老弱不同豈可槪用寒凉之藥設若毒始聚勢不盛者庶可消散尤當推其病因別其虛實若槪用凉藥必致誤事如膿將成邪盛氣實者用消毒之劑先殺其毒雖作膿不爲大苦潰亦不甚若就用托裏必益其勢如膿將成不成及不潰者方用托裏膿成勢盛者鍼之膿一出諸症悉退矣
丹溪曰腫瘍內外皆壅宜以托裏表散爲主如欲用大黃寧無孟浪之非潰瘍內外皆虛宜以補接爲主如欲用香散未免虛虛之失
愚意前論腫瘍有云忌補宜下者有云禁用大黃者此其爲說若異而亦以證有不同耳蓋忌補者忌邪之實也畏攻者畏氣之虛也卽如腫瘍多實潰瘍多虛此其常也然腫瘍亦多不足則有宜補不宜瀉者潰瘍亦或有餘則有宜瀉不宜補者此其變也或宜補或宜瀉總在虛實二字然虛實二字最多疑似貴有定見如火盛者宜淸者也氣滯者宜行者也旣熱且壅宜下者也無滯無壅則不宜妄用攻下此用攻之宜禁者也至若用補之法亦但察此二者凡氣道壅滯者不宜補火邪熾盛者不宜溫若氣道無滯火邪不甚或飮食二便淸利如常而患有危險可畏者此雖未見虛證或腫瘍未潰亦宜卽從托補何也蓋恐困苦日久無損自虛若能預固元氣則毒必易化膿必易潰口必易斂卽大羸大潰猶可望生若必待虛證疊出或旣潰不能收斂而後勉力支持則輕者必重重者必危能無晩乎此腫瘍之有不足也所係非細不可不察向予長男生在癸丑及乙卯五月甫及二週而患背疽初起時背中忽見微腫數日後按之則根深漸濶其大如碗而皮色不變亦不甚痛至十餘日身有微熱其勢滋甚因謀之瘍醫或云背疽或云痰氣或曰葷腥溫補一毫不可入口乃投以解毒之藥一劑而身反大熱神氣愈困飮食不進矣予危懼之甚因思丹溪有云癰疽因積毒在臟腑當先助胃氣爲主使根本堅固而以行經活血佐之又曰但見腫痛參之脈症虛弱便與滋補氣血無虧可保終吉是誠確論也因却前醫而專固元氣以內托其毒遂用人蔘三錢製附子一錢佐以當歸熟地炙甘草肉桂之屬一劑而飮食頓進再劑而神彩如舊抑何神也由是弛其口腹藥食幷進十劑而膿成以其根深皮厚復用鍼出膿甚多調理月餘而愈向使傾信庸流絶忌溫補滋味專意解毒則胃氣日竭毒氣日陷飮食不進倘致透隔內潰則萬萬不保矣且此兒素無虛病何敢乃爾蓋以其旣屬陰證又無實邪見自確眞故敢峻補脾腎方保萬全嗚呼醫之關係皆是類也因錄此按用告將來以見腫瘍潰瘍凡虛證未見而但無實熱壅滯可據者便宜托補如此則其受益於不識不知有非可以言語形容者新按
腫瘍不足二十六
汪太夫人年逾八十腦疽已潰發背繼生頭如粟米脈大無力此膀胱經濕熱所致然脈大無力乃血氣衰也遂以托裏消毒散數服稍可更加蔘芪之劑雖瘡起而作渴此氣血虛甚以人蔘黃芪各一兩當歸熟地各五錢麥冬五味各一錢數服渴止而愈此不有臟腑能言氣血能告豈能省悟病者至死皆歸於命深可哀也又有患者氣質素實或有痰不服補劑然不知膿血內潰氣血幷虛豈不宜補余常治瘡陰用蔘芪大補之劑陽書敗毒之名與服之俱不中滿瘡亦隨效虛甚者尙加薑桂甚至附子未嘗有不效也薛按
潰瘍二十七
立齋曰膿熟不潰者陽氣虛也宜補之瘀肉不腐者宜大補陽氣更以桑木灸之膿淸不斂者氣血俱虛宜大補膿後食少無睡或發熱者虛也宜補之倦怠懶言食少不睡者虛也宜補之寒氣襲於瘡口不能收斂或陷下不斂者溫補之脈大無力或微濇者氣血俱虛也峻補之出血或膿多煩躁不眠者乃亡陽也急補之凡膿潰而淸或瘡口不合或聚腫不赤肌寒肉冷自汗色脫者皆氣血俱虛也非補不可凡膿血去多瘡口雖合尤當補益務使氣血平復否則更患他症必難治療也又曰大抵膿血大泄當大補血氣爲先雖有他症以末治之凡癰疽大潰發熱惡寒皆屬氣血虛甚若左手脈不足者補血藥當多於補氣藥右手脈不足者補氣藥當多於補血藥切不可發表大凡癰疽全藉血氣爲主若患而不起或潰而不腐或不收斂及膿少或淸皆血氣之虛也俱宜大補之最忌攻伐之劑亦有膿反多者乃氣血虛而不能禁止也常見氣血充實之人患瘡者必腫高色赤易腐潰而膿且稠又易於收斂怯弱之人多不起發不腐潰及難於收斂若不審察而妄投攻劑虛虛之禍不免矣及患後更當調養若瘰癧流注之屬尤當補益也否則更患他症必難措治愼之又曰潰瘍若屬氣血俱虛固所當補若患腫瘍而氣血虛弱者尤宜預補否則雖潰而不斂矣又凡大病之後氣血未復多致再發若不調補必變爲他症而危或誤以瘡毒復發反行攻伐則速其不起深可爲戒也又曰若瘡瘍腫焮痛甚煩躁脈大則辛熱之劑不但腫瘍不可用卽潰瘍亦不可用也
大平聖惠方云凡癰疽膿潰之後脈微濇遲緩者邪氣去而眞氣將復也爲易愈若脈來沈細而直者裏虛而欲變症也若膿血旣去則當脈靜身凉腫消痛息如傷寒表證之得汗也若反發熱作渴脈洪數者此眞氣虛而邪氣實也死無疑矣
潰瘍有餘二十八
潰瘍有餘之證其辨有四蓋一以元氣本强火邪本盛雖膿潰之後而內熱猶未盡除或大便堅實而能食脈滑者此其形氣病氣俱有餘仍宜淸利不宜溫補火退自愈亦善證也一以眞陰內虧水不制火膿旣泄而熱反甚脈反躁者欲淸之則正氣以虛欲補之則邪氣愈甚此正不勝邪窮敗之證不可治也一以毒深而潰淺者其肌腠之膿已潰而根盤之毒未動此乃假頭非眞潰也不得遽認爲潰瘍而槪施托補若誤用之則反增其害當詳辨也又有一種元氣已虛極似宜補然其稟質滯濁肌肉堅厚色黑而氣道多壅者略施培補反加滯悶若此輩者眞虛旣不可補假實又不可攻最難調理極易招怨是亦不治之證也總之潰瘍有餘者十之一二故潰瘍宜淸者少腫瘍不足者十常四五故腫瘍宜補者多此亦以癰疽之危險有關生死者爲言故貴防其未然也至若經絡浮淺之毒不過腫則必潰潰則必收又何必卷卷以補瀉爲辨也觀者審之
一男子年逾三十腹患癰腫脈數喜冷齊氏云瘡瘍腫起堅硬瘡疽之實也河間云腫硬木悶煩躁飮冷邪氣在內也遂用淸凉飮倍加大黃三劑稍緩次以四物湯加芩連山梔木通四劑遂潰更以十宣散去蔘芪肉桂加金銀花天花粉漸愈彼欲速效自服溫補藥遂致肚腹俱腫小便不利仍以淸凉飮治之膿潰數碗再以托裏藥而愈趙宜人年逾七旬患鬢疽已潰焮腫甚痛喜冷脈實大便秘澁東垣曰煩躁飮冷身熱脈大精神昏悶者皆臟腑之實也遂以淸凉飮一劑腫痛悉退更以托裏消毒藥三十餘劑而平若謂年高潰後投以補劑實實之禍不免矣薛按
潰瘍作痛二十九
立齋曰膿出而反痛者虛也宜補之脈數虛而痛者屬虛火宜滋陰脈數實而痛者邪氣實也宜泄之脈實便秘而痛者邪在內也宜下之脈濇而痛者氣血虛寒也溫補之大抵瘡之始作也先發爲腫氣血鬱積蒸肉爲膿故多痛膿潰之後腫退肌寬痛必漸減若反痛者乃虛也宜補之亦有穢氣所觸者宜和解之風寒所逼者宜溫散之
丁蘭年二十餘股內患毒日久欲求內消診其脈滑數知膿已成因氣血虛不潰遂刺之膿出作痛以八珍湯治之少可但膿水淸稀更以十全大補湯加炮附子五分數劑漸愈仍服十全大補湯三十餘劑而痊一僧股內患腫一塊不痛不潰治以托藥二十餘劑膿成刺之作痛予謂腫而不潰潰而反痛此氣血虛甚也宜峻補之彼云氣無補法予謂正氣不足不可不補補之則氣化而痛邪自除遂以蔘芪歸朮熟地黃治之兩月餘而平薛按
潰瘍發熱附惡寒三十
用手摸熱有三法以輕手捫之則熱重按之則不熱是熱在皮毛血脈也重按之至筋骨之分則熱蒸手極甚輕手則不熱是邪在筋骨之間也不輕不重按之而熱是熱在筋骨之上皮毛血脈之下乃熱在肌肉也
仲景曰脈虛則血虛血虛生寒陽氣不足也寸口脈微爲陽不足陰氣上入陽中則洒淅惡寒尺脈弱爲陰不足陽氣下陷入陰中則發熱也
王氏曰病熱而脈數按之不鼓動乃寒盛格陽而致之非熱也形症似寒按之而脈氣鼓擊於指下盛者此爲熱甚拒陰而生病非寒也
東垣曰發熱惡熱大渴不止煩躁肌熱不欲近衣或目痛鼻乾但脈洪大按之無力者非白虎湯證也此血虛發躁當以當歸補血湯主之又有火鬱而熱之證如不能食而熱自汗氣短者虛也當以甘寒之劑瀉熱補氣如能食而熱口舌乾燥大便難者當以辛苦大寒之劑下之以瀉火保水又曰晝則發熱夜則安靜是陽氣自旺於陽分也晝則安靜夜則發熱煩躁是陽氣下陷入陰中也名曰熱入血室晝夜發熱煩躁是重陽無陰也當亟瀉其陽峻補其陰
立齋曰脈浮或弱而熱或惡寒者陽氣虛也宜補氣脈濇而熱者血虛也宜補血脈浮數發熱而痛者邪在表也宜散之脈沈數發熱而痛者邪在裏也當下之午前熱者補血爲主午後熱者補氣爲主外科發揮潰瘍發熱午前熱者補氣爲主後熱者補血爲主左手脈小於右手而熱者用血藥多於氣藥右手脈小於左手而熱者用氣藥多於血藥
發熱煩躁三十一
王太僕曰大寒而甚熱之不熱是無火也當治其心大熱而甚寒之不寒是無水也熱動復止倏忽往來時動時止是無水也當補其腎故心盛則生熱腎盛則生寒腎虛則寒動於中心虛則熱收於內又熱不勝寒是無火也寒不勝熱是無水也夫寒之不寒責其無水熱之不熱責其無火熱之不久責心之虛寒之不久責腎之弱治者當深味之
立齋曰瘡瘍發熱煩躁或出血過多或膿潰大泄或汗多亡陽或下多亡陰以致陰血耗散陽無所依浮散於肌表之間而非火也若發熱無寐者血虛也用聖愈湯兼汗不止氣虛也急用獨蔘湯發熱煩躁肉瞤筋惕血氣俱虛也用八珍湯大渴面赤脈洪大而虛陰虛發熱也用當歸補血湯肢體微熱煩躁面赤脈沈而微陰盛發躁也用四君加薑附
作嘔三十二
立齋曰喜熱惡寒而嘔者宜溫養胃氣脈細腸鳴腹痛滑瀉而嘔者宜托裏溫中喜寒惡熱而嘔者宜降火脈實便秘而嘔者宜瀉火若不詳究其源而妄用攻毒之藥則腫者不能潰潰者不能斂矣雖丹溪曰腫瘍時嘔當作毒氣攻心治之潰瘍時嘔當作陰虛補之殊不知此大槪之言耳況今之熱毒內攻而嘔者十纔一二脾胃虛寒或痰氣而嘔者十居八九故不可執以爲言也又曰凡癰瘍腫赤痛甚煩躁脈實而嘔者爲有餘當下之若腫硬不潰脈弱而嘔者乃陽氣虛弱當補之若嘔吐少食者乃胃氣虛寒當溫補脾胃若痛傷胃氣或感寒邪穢氣而嘔者雖在腫瘍當助胃壯氣若妄用攻伐多致變症不治
薛氏樞要曰瘡瘍作嘔不可泥於熱毒內攻而槪用敗毒等藥如熱甚焮痛邪氣實也仙方活命飮解之作膿焮痛胃氣虛也托裏消毒散補之膿熟脹痛氣血虛也先用托裏散後用鍼以泄之焮痛便秘熱壅於內也內疎黃連湯導之若因寒藥傷胃而嘔者托裏建中湯胃寒少食而嘔者托裏益中湯中虛寒淫而嘔者托裏溫中湯肝木承脾而嘔者托裏抑靑湯胃脘停痰而嘔者托裏淸中湯脾虛自病而嘔者托裏益黃湯鬱結傷脾而嘔者托裏越鞠湯又曰大凡諸瘡作嘔若飮冷便秘是熱毒也黃連消毒散解之飮冷便實是胃火也竹葉石膏湯淸之懶食飮湯是胃虛也補中益氣湯補之大便不實喜飮熱湯是脾胃虛寒也六君加炮薑以溫之常見脾胃虛弱者用前散反心膈陰冷致嘔而喉舌生瘡乃腎水枯涸虛火炎上也其症甚惡急用加減八味丸亦有得生者
熱毒作嘔症如劉貴患腹癰焮痛煩躁脈實作嘔河間云瘡瘍者火之屬須分內外以治其本若脈沈實者先當疎其內以絶其源又曰嘔噦心煩脈沈而實腫硬木悶或皮肉不變邪氣在內宜用內疎黃連湯治之然作嘔脈實毒在內也遂以前湯通利二三行諸症悉去更以連翹消毒散而愈金臺王時亨年逾四十患臂毒焮痛作嘔服托裏消毒藥愈甚予用凉膈散二劑頓退更以四物湯加芩連四劑而消薛按
胃寒作嘔症如顧浩室人年逾四十患發背治以托裏藥而潰忽嘔而瘡痛胃脈弦緊彼以爲餘毒內攻東垣云嘔吐無時手足厥冷臟腑之虛也丹溪云潰後發嘔不食者濕氣侵於內也又云膿出而反痛此爲虛也今胃脈弦緊木承土位其虛明矣予欲以六君子湯加酒炒芍藥砂仁藿香治之彼自服護心散嘔愈甚復邀治仍用前藥更以補氣血藥兩月而愈大抵濕氣內侵或感穢氣而作嘔者必喜溫而脈弱熱毒內攻而作嘔者必喜凉而脈數必須辨認明白亦有大便不實或腹痛或膨脹或嘔吐或呑酸噯腐此皆腸胃虛寒也以理中湯治之如不應加熟附子二三片予嘗飮食少思呑酸噯腐諸藥不應惟服理中湯及附子理中丸有效蓋此症皆因中氣虛寒不能運化鬱滯所致故用溫補之劑使中氣溫和自無此症矣張生患漆瘡作嘔由中氣虛弱漆毒侵之予以六君子湯加砂仁藿香酒炒芍藥治之彼不信別服連翹消毒散嘔果甚復邀治仍以前藥外用麻油調鐵銹末塗之而愈薛按
戴氏曰如惡心者無聲無物欲吐不吐欲嘔不嘔雖曰惡心實非心經之病皆在胃口上宜用生薑蓋能開胃豁痰也名元禮南院使
作渴三十三
李氏曰人病疽多有愈後發渴而不救者十有八九或先渴而後患疽者尤爲難治急用加減八味丸可免前患若疽安而渴者服此丸則渴止疽安而未渴者預服此丸則永不生渴或未發疽而先發渴者服此不惟渴止且疽亦不作氣血加壯眞神劑也又曰癰疽已安之後或未安之際口舌燥黃如鷄內金者乃腎水枯竭心火上炎此症最惡古人云玉華池竭七朝亡若誤投以丹藥則禍在反掌急用加減八味丸桑枝煎五味子湯以滋補之又云一貴人病疽未安而渴作一日飮水數升予以加減八味丸治之諸醫大笑云此能止渴我輩當不復業醫皆用木瓜紫蘇烏梅人蔘茯苓百藥煎等劑服多而渴愈甚不得已用此藥三日渴止久服遂不復渴飮食加倍健於少壯蓋此藥非出鄙見自爲兒時聞先君言有人病渴用渴藥累年不愈一名醫使服此藥降心火生腎水爲最家藏此方親用嘗驗患者當知所鑑詳外科精要
馬益卿曰癰疽作渴乃氣血兩虛宜用蔘芪以補氣當歸地黃以養血或用黃芪六一湯或用忍冬丸其方以忍冬藤入甁內加無灰酒微火煨一宿取出曬乾少加甘草俱爲末仍用餘酒調糊爲丸桐子大每服百餘丸溫酒下兼治五痔諸癭氣
立齋曰尺脈大或無力而渴者宜滋陰降火上部脈沈實而渴者宜瀉火上部脈洪數而渴者宜降火胃脈數而渴者宜淸胃火氣虛不能生津液而渴者宜補中氣脈大無力或微弱而渴者宜補氣血膿血大泄或瘡口出血而渴者宜大補氣血如不應急用獨蔘湯
薛氏樞要曰瘡瘍作渴若焮腫發熱便利調和者上焦熱也用竹葉石膏湯腫痛發熱大便秘澁者內臟熱也用四順淸凉飮焮腫痛甚者熱毒蘊結也用仙方活命飮漫腫微痛者氣血虛壅也用補中益氣湯若胃火消爍而津液短少者用竹葉黃芪湯若胃氣虛弱不生津液者用補中益氣湯若胃氣受傷內無津液者用七味白朮散若腎水乾涸作渴或口舌乾燥者用加減八味丸或先口乾作渴小便頻數而後患疽或疽愈後作渴飮水或舌黃乾硬小便數而疽生者尤其惡也苟能逆知其因預服加減八味丸補中益氣陽以滋化源可免是患心法曰予治瘡瘍作渴不問腫潰但脈數發熱而渴以竹葉黃芪湯治之脈不數不發熱或脈數無力而渴或口乾以補中益氣湯若脈數而便秘以淸凉飮若尺脈洪大按之無力而渴以加減八味丸若治口燥舌黃飮水不歇此丸尤效
瀉痢三十四
立齋曰瘡瘍大便泄瀉或因寒凉剋伐脾氣虧損或因脾氣虛弱食不剋化或因脾虛下陷不能升擧或因命門火衰不能生土或因腎經虛弱不能禁止或因脾腎虛寒不能司職所主之法若寒凉傷脾六君加木香砂仁送二神丸脾虛下陷用補中益氣送二神丸命門火衰用八味丸料送四神丸腎虛不禁用薑附湯加吳茱萸五味脾腎虛寒用蔘附湯送四神丸病機云脈沈而細身不動作睛不瞭瞭飮食不下鼻準氣息者薑附湯主之身重四肢不擧者蔘附湯主之仲景云下痢腸鳴當溫之脈遲緊痛未止當溫之大孔痛當溫之心痛當救裏可與理中附子四逆輩精要云癰疽嘔瀉腎脈虛者不治凡此難治之症如按前法治之多有可生者
御醫王彭峰之內年逾四十背疽不起發泄瀉作嘔食少厥逆脈息如無屬陽氣虛寒用大補劑加附子薑桂不應再加附子二劑瀉愈甚更以大附子薑桂各三錢蔘芪歸朮各五錢作一劑腹內始熱嘔瀉乃止手足漸溫脈息遂復更用大補而潰再用托裏而斂十年後仍患脾胃虛寒而歿薛按
大便秘結三十五
立齋曰瘡瘍大便秘結若作渴飮冷其脈洪數而有力者屬實火宜用內疎黃連湯若口乾飮湯其脈浮大而無力者屬氣虛宜用八珍湯若腸胃氣虛血燥而不通者宜用十全大補湯培養之若瘡症屬陽或因入房傷腎而不通者宜用前湯加薑附回陽多有得生者若飮食雖多大便不通而肚腹不脹者此內火消爍切不可通之若肚腹痞脹而直腸乾涸不通者宜用猪膽汁導之若誤行疎利復傷元氣則不能潰斂經曰腎開竅於二陰藏精於腎津液潤則大便如常若潰瘍有此因氣血虧損腸胃乾涸當大補爲善設若不審虛實而一於疎利者鮮有不誤若老弱或産後而便難者皆氣血虛也猪膽汁最效甚者多用之更以養血氣藥助之萬不可妄行攻伐
居賓鷗仲夏患發背黯腫尺餘皆有小頭如鋪粟狀四日矣此眞氣虛而邪氣實也遂隔蒜灸之服活命飮二劑其邪頓退乃純補其眞陰又將生脈散以代茶飮瘡邪大退余因他往三日復視之飮食不入中央肉死大便秘結小便赤濁余曰中央肉死毒氣盛而脾氣虛也大便不通腸虛而不能傳送也小便赤濁脾虛而火下陷也治亦難矣彼始云莫非間斷補藥之過也余曰然乃急用六君子加當歸柴胡升麻飮食漸進大便自通外用烏金膏塗中央三寸許四圍紅腫漸消中央黑腐漸去乃敷當歸膏用地黃丸與前藥間服將百劑而愈薛按
小便淋澁不利三十六
立齋曰瘡瘍小便淋漓頻數或莖中澁者腎經虧損之惡症也宜用加減八味丸以補陰足脛逆冷者宜用八味丸以補陽若小便頻而黃者宜用四物湯加蔘朮麥門五味以滋肺腎若小便短而少者宜用補中益氣加山藥麥門五味以補脾肺若熱結膀胱而不利者宜用五淋散以淸熱若脾氣燥熱而不能化者宜用黃芩淸肺飮以滋陰若膀胱陰虛陽無以生者宜用滋腎丸若膀胱陽虛陰無以化者宜用六味地黃丸腎虛之患多傳此症非滋化源則不救若用黃檗知母反瀉其陽是速其危也若老人陰痿思色精氣內敗莖中痛而不利者用加減八味丸加車前子牛膝不應更加附子多有復生者若精已竭而復耗之大小便中牽痛愈痛則愈便愈便則愈痛以前藥加附子亦有復生者王太僕云無陰則陽無以化無陽則陰無以生當滋其化源若專用淡滲復損眞陰乃速其危也
發痙三十七
立齋曰瘡瘍發痙因氣血虧損或爲外邪所搏或內虛鬱火所致其形則牙關緊急四肢勁强或腰背反張肢體抽搐其有汗而不惡寒者曰柔痙風能散氣故有汗也其無汗而惡寒者曰剛痙寒能澁血故無汗也皆由亡血過多筋無所養故傷寒汗下過多與潰瘍産後多患之乃敗證也若大補氣血多有可治者若作風治速其危矣
痙論法俱詳見雜證謨十二卷痙症門所當參閱
無寐三十八
立齋曰瘡瘍潰後無寐發熱煩躁血虛也聖愈湯自汗不止無寐氣虛也四君加黃芪五味子發熱煩躁肉瞤筋惕氣血虛也八珍湯大渴面赤脈洪大而浮陰虛發熱也當歸補血湯肢體微熱煩躁面赤脈沈微陰盛發躁也四君加薑附
瘡疽出血三十九
立齋曰瘡瘍出血因五臟之氣虧損虛火動而錯經妄行也當求其經審其因而治之若肝熱而血妄行者宜四物加炒山梔芩朮丹皮肝虛而不能藏血者六味地黃丸心虛而不能主血者四物加炒黃連丹皮芩朮脾虛熱而不能統血者四君子加炒梔子丹皮若脾經鬱結用歸脾湯加五味子脾肺氣虛用補中益氣湯加五味子氣血俱虛用十全大補湯陰火動者用六味丸加五味子大凡失血過多見煩熱發渴等症勿論其脈急用獨蔘湯以補氣經云血生於氣苟非蔘芪歸朮甘溫等劑以生心肝之血決不能愈若發熱脈大者不治凡患血症皆當以犀角地黃湯爲主
戒忌調護四十
李氏云病疽之人當戒酒麵炙煿醃臘生冷油膩鷄鵝魚腥之類若起居七情尤當深戒務令臥室潔淨馨香使氣血流暢仍忌僧道孝子産婦經婦及鷄犬猫畜之類若背疽難於隱几宜用綠豆十斗作一袋隱伏其上以解毒凉心也又曰大凡臟腑已利瘡毒已潰氣血旣虛最當調護若發熱而服凉藥無不致禍
立齋曰綠豆性寒主丹毒煩熱風疹或金石所發實熱煩渴飮食如常證屬純陽者極宜用之否則不可輕用也又曰瘡瘍食肉乃自棄也瘡瘍之毒發於營氣今反助之與自棄何異雖用藥施治亦不能愈
東垣云胃爲五臟之根本胃氣一傷諸症皆虛七惡蜂起可不愼哉
愚按瘡瘍當忌葷腥然以愚見言之則惟熱火證及疔毒陽癰則毫不可犯宜切愼也至若營衛大虛而毒不能化肉不能長凡宜溫宜補等證豈亦不宜滋補乎故古人號黃芪爲羊肉則旣宜黃芪未有不宜羊肉者惟猪肉牛肉醇酒及傷脾助濕等物則不可不忌
陰陽證變四十一
太監劉關患發背腫痛色紫診其脈息沈數陳良甫云脈數發熱而痛者發於陽也且瘡瘍赤甚則紫卽火極似水也詢之嘗服丹石藥半載乃積溫成熱所致遂以內疎黃連湯再服稍平更用排膿消毒藥及猪蹄湯太乙膏而愈經曰色與脈當相參應治之者在明亢害承制之理陰陽變化之機焉耳擧人潘光甫年四十患腦疽焮腫診其脈沈靜予謂此陽症陰脈斷不起已而果然蓋瘡瘍之證雖屬心火尤當分表裏虛實果元氣充實內有實火者寒劑或可責效若寒凉過度使胃寒脾弱陽證變陰或結而不潰潰而不斂陰陽乖戾水火交爭死無日矣薛按
論列方外科上
蔘附湯補陣
托裏散外科
八珍湯補陣
六君子湯補陣
聖愈湯補陣
歸脾湯補陣
回陽湯外科
八味丸補陣
敗毒散散陣
冲和湯外科
四神丸熱陣
流氣飮外科
五淋散寒陣
五香湯外科
薑附湯熱陣
四君子湯補陣
獨蔘湯補陣
四物湯補陣
理中湯熱陣
六味丸補陣
滋腎丸寒陣
護心散外科
二神丸熱陣
淸凉飮外科
麻黃湯散陣
凉膈散痘疹
淸胃散寒陣
十宣散痘疹
濟陰湯外科
白虎湯寒陣
萬金散外科
漏蘆湯外科
奪命丹外科
蠟礬丸外科
忍冬酒外科
槐花酒外科
遠志酒外科
國老膏外科
桑枝煎外科
製甘草湯外科
五味子湯補陣
神仙截法外科
十全大補湯補陣
仙方活命飮外科
人蔘黃芪湯外科
補中益氣湯補陣
托裏消毒散外科
托裏溫中湯外科
托裏建中湯外科
托裏淸中湯外科
托裏益黃湯外科
托裏益中湯外科
托裏抑靑湯外科
托裏越鞠湯外科
托裏溫經湯外科
七味白朮散小兒
丁香柿蒂散熱陣
黃芪六一湯補陣
當歸補血湯補陣
加減八味丸外科
人蔘養營湯補陣
人蔘平肺散寒陣
人蔘理中湯熱陣
人蔘敗毒散散陣
附子理中湯外科
竹葉黃芪湯寒陣
黃連消毒散外科
黃連解毒湯寒陣
竹葉石膏湯寒陣
連翹消毒散外科
內疎黃連湯外科
五香連翹湯外科
四順淸凉飮攻陣
黃芩淸肺飮寒陣
淸心內固金粉散外科
犀角地黃湯外科
乳香定痛丸外科
犀角升麻湯外科
香砂六君子湯補陣
神仙熏照方外科
附子餠外科
豆豉餠外科
桑枝灸外科
葱熨法外科
隔蒜灸外科
騎竹馬法外科
鍼頭散外科
降癰散新方因陣
麥飯石膏外科
烏金膏外科
陰陽散外科
抑陰散外科
抑陽散外科
猪蹄湯外科
浴毒湯卽百草煎之類新方因陣
太乙膏外科
當歸膏外科
神異膏外科
景岳全書卷之四十七賢集外科鈐下
外科鈐下
發背四十二
發背屬督脈膀胱經凡陰虛火盛或醇酒厚味或鬱怒房勞或丹石熱毒皆能致之若腫赤痛甚脈洪數而有力者熱毒之證也爲易治若漫腫微痛色黯作渴脈雖洪數而無力者陰虛之證也爲難治若不腫不痛或漫腫色黯脈微細者陽氣虛甚也尤爲難治大抵發背之症其名雖多總惟陰陽二證爲要若發一頭或二頭其形焮赤腫高發熱疼痛頭起者爲癰屬陽易治若初起一頭如粟不腫不赤悶痛煩躁大渴便秘睡語咬牙四五日間瘡頭不計其數瘡口各含如粟形如蓮蓬故名蓮蓬發積日不潰按之流血至數日或八九日其頭成片所含之物俱出通結一衣揭去又結其口共爛爲一瘡其膿內攻其色紫黯者爲疽屬陰難治且此症不可大痛又不可不痛若見煩悶者多不治總之瘡瘍雖云屬火然未有不由陰虛而致者故經云督脈經虛從腦而出膀胱經虛從背而出故不可專泥於火
陳良甫曰背疽之源有五一天行二瘦弱氣滯三怒氣四腎氣虛五飮冷酒食炙煿服丹藥
立齋曰大抵發背之症雖發熱疼痛形勢高大煩渴不寧但得脈息有力飮食頗進可保無虞其膿一潰諸症悉退多有因膿不得外泄以致疼痛若用敗毒寒藥攻之反致誤事若有膿急鍼之膿一出苦楚卽止膿未成而熱毒作痛者可用解毒之藥亦有腐潰尺餘者若無惡證則投以大補之劑肉最易生亦無所妨惟忌腫不高色不赤不焮痛脈無力不飮食腫不潰腐不爛膿水淸或膿多不止皆屬元氣虛也爲難治宜峻補之其或膿血旣泄腫痛尤甚膿水臭敗煩躁時嗽腹痛渴甚瀉利無度小便如淋乃惡證也皆不可治
又灸法曰予常治發背不問日期陰陽腫痛或不痛或痛甚但未成膿或不潰者卽與灸之隨手取效或麻木者明灸之毒氣自然隨火而散或瘡頭如黍者灸之尤效亦有數日色尙微赤腫尙不起痛不甚膿不作者尤宜多灸勿拘日期更服甘溫托裏藥切忌寒凉之劑其有勢未定者或先用箍藥圍之若用烏金膏點患處尤妙凡人初覺發背赤熱腫痛莫辨其頭者但以濕紙覆其上立候視之其紙有先乾處卽是結癰頭也取大蒜切成片如二三錢厚薄安於頭上用大艾炷灸之三壯換一蒜片痛者灸至不痛不痛灸至痛時方止最要早覺早灸爲上一日二日十灸十活三日四日六七活五日六日三四活過七日則難爲力矣若有十數頭作一處生者卽用大蒜硏成膏作薄餠鋪頭上聚艾於蒜餠上燒之亦能活也若背上初發赤腫一片中間有一片黃粟米頭子便用獨蒜切去兩頭取中間半寸厚者正安於瘡上灸十四壯多至四十九壯蓋如此惡證惟隔蒜灸及塗烏金膏有效
又治法曰腫硬痛深脈實者邪在內也可下之腫高焮痛脈浮者邪在表也宜托之焮痛煩躁或咽乾火在上也宜瀉之腫高=腫痛@外科發揮發背或不作膿者邪氣凝結也宜解之腫痛飮冷發熱睡語者火也宜淸之不作膿或不潰不斂者陽氣虛也宜補之瘀肉不腐或積毒不解者陽氣虛也宜助陽氣膿多或淸者氣血俱虛也宜峻補之脈浮大或濇而肌肉遲生者氣血俱虛也宜補之右關脈弱而肌肉遲生者宜補脾胃
又諸毒治法曰如頭痛有表證者宜先服人蔘敗毒散一二劑如焮痛發熱脈數者用金銀花散槐花酒神功托裏散如疼痛腫硬脈實者以淸凉飮仙方活命飮苦參丸腫硬木悶疼痛發熱煩躁飮冷便秘脈沈實者內疎黃連湯或淸凉飮大便已通欲其作膿宜仙方活命飮托裏散蠟礬丸外用神異膏如飮食少思或不甘美用六君子湯加藿香連進三五劑更用雄黃解毒散洗患處每日用烏金膏塗瘡口處俟有瘡口卽用紙作撚蘸烏金膏紝入瘡內若有膿爲脂膜間隔不出或作脹痛者宜用鍼引之腐肉堵塞者去之若瘀肉腐動用猪蹄湯洗之如膿稠或痛飮食如常瘀肉自腐用消毒與托裏藥相兼服之仍用煎二膏塗貼若腐肉已離好肉者宜速去之如膿不稠不稀微有疼痛飮食不甘瘀內腐遲更用桑柴灸之亦用托裏藥若瘀肉不腐或膿淸稀不焮痛者急服大補之劑亦用桑木灸之以補接陽氣解散鬱毒常觀患疽稍重未成膿者不用蒜灸之法及膿熟不開或待腐肉自去則多致不救大抵氣血壯實或毒少輕者可假藥力或自腐潰若怯弱之人熱毒中隔內外不通不行鍼灸藥無全功矣此症若膿已成急宜開之否則重者潰通臟腑腐爛筋骨若使透膈則不可治輕者延潰良肉難於收功因而不斂者多矣
又諸補治法曰若腫焮作痛寒熱作渴飮食如常此形氣病氣俱有餘也先用仙方活命飮後用托裏消毒散解之漫腫微痛或色不赤飮食少思此形氣病氣俱不足也用托裏散調補之不作膿或膿成不潰陽氣虛也托裏散倍加肉桂蔘芪膿出而反痛或膿淸稀氣血俱虛也八珍湯惡寒形寒或不收斂陽氣虛也十全大補湯晡熱內熱或不收斂陰血虛也四物加蔘朮作嘔欲嘔或不收斂胃氣虛也六君加炮薑食少體倦或不收斂脾氣虛也補中益氣湯加茯苓半夏肉赤而不斂血熱也四物加山梔連翹肉白而不斂脾虛也四君加酒炒芍藥木香小便頻數者腎陰虧損也加減八味丸大抵瘡毒勢甚若妄用攻劑怯弱之人必損元氣因而變症者衆矣
又三證治法曰若初患未發出而寒熱疼痛作渴飮冷此邪氣內蘊也仙方活命飮若口乾飮熱漫腫微痛此元氣內虛也托裏消毒散若飮食少思肢體倦怠此脾胃虛弱也六君子湯如未應加薑桂其有死者乃邪氣盛眞氣虛而不能發出也在於旬餘之間見之若已發出用托裏消毒散不腐潰用托裏消毒散如不應急宜溫補脾胃其有死者乃眞氣虛而不能腐潰也在於二旬之間見之若已腐潰用托裏散以生肌如不應急溫補脾胃其有死者乃脾氣虛而不能收斂也在於月餘見之此三症雖不見於經籍余嘗治而歷驗者
千金方灸法治發背已潰未潰者用淡豆豉以水和搗成硬泥依腫大小作餠三四分厚如已有瘡孔勿置瘡孔上但四布豆餠列艾其上灸之使微熱勿令破肉如熱痛急少起之日灸二度如先有瘡孔孔出汁卽瘥
一驗透膈法凡背疽大潰欲驗穿透內膜者不可用皂角散嚔法但以紙封患處令病者用意呼吸如紙不動者未穿透也倘用取嚔法鼓動內膜則反致穿透愼之愼之
都憲周弘岡背患疽腫而不潰脈大而浮此陽氣虛弱而邪氣壅滯也用托裏散倍加蔘芪反內熱作渴脈洪大鼓指此虛火也用前散急加肉桂脈症頓退仍用托裏而愈若以爲熱毒而用寒藥則誤矣上舍張克恭患此內服外敷皆寒凉敗毒遍身作痛欲嘔少食晡熱內熱惡寒畏寒余曰遍身作痛營衛虛而不能營於肉裏也欲嘔少食脾胃虛寒而不能消化飮食也內熱晡熱陰血內虛而陽氣陷於陰分也惡寒畏寒陽氣虛弱而不能衛於肌肉也此皆由脾胃之氣不足所致遂用補中益氣湯諸症漸退更以十全大補湯腐肉漸潰又以六君子湯加芎歸肌肉頓生而愈府庠彭碧溪患腰疽服寒凉敗毒之藥色黯不痛瘡頭如鋪黍背重不能安寢耳聵目白面色無神小便頻澁作渴迷悶氣粗短促脈浮數重按如無余先用滋水之藥一劑少頃便利渴止背卽輕爽乃砭出瘀血以艾半斤許明灸患處外敷烏金膏內服蔘芪歸朮肉桂等藥至數劑元氣稍復自疑肉桂辛熱一日不用手足幷冷大便不禁仍用肉桂及補骨脂二錢肉豆蔲一錢大便復常其肉漸潰更用當歸膏以生肌肉八珍湯以補氣血而愈上舍蔡東之患此余用托裏之藥而潰瘡口尙未全斂時値仲冬且兼咳嗽余曰瘡口未斂脾氣虛也咳嗽不止肺氣虛也法當補其母一日與之同宴見忌羊肉余曰補可以去弱人蔘羊肉之類是也最宜食之遂每日不徹旬餘而瘡斂嗽亦頓愈矣一男子年逾五十患發背色紫腫痛外皮將潰寢食不安神思甚疲用桑柴灸患處出黑血卽鼾睡覺而諸症如失服仙方活命飮二劑又灸一次膿血皆出更進二劑腫痛大退又服托裏消毒散數劑而斂夫瘡勢熾甚本宜峻劑攻之但年老血氣衰弱況又發在肌表若專於攻毒則胃氣先損必反誤事俱薛按
予長男於二周患背疽治按在腫瘍條中新按
論外通用方
神仙熏照法外科
腦疽四十三
立齋曰腦疽屬膀胱經積熱或濕毒上壅或陰虛火熾或腎水虧損陰精消涸所致若腫痛未作膿者宜除濕消毒大痛或不痛或麻木者毒甚也隔蒜灸之更用解毒藥腫痛便秘者邪在內也宜泄之不甚痛或不作膿者虛也托裏爲主膿成脹痛者鍼之更以托裏上部脈數實而痛者宜降火上部脈數虛而痛者宜滋陰降火爲主尺部脈數而作渴者滋陰降火脈數而虛細無力或膿淸或不斂或膿多者大補血氣不作膿或不潰者托裏藥主之煩躁飮冷脈實而痛者宜瀉火
又治法曰初起腫赤痛甚煩渴飮冷脈洪數而有力乃濕熱上壅當用黃連消毒散幷隔蒜灸以除濕熱若漫腫微痛渴不飮冷脈洪數而無力乃陰虛火熾當用六味丸及補中益氣湯以滋化源若口舌乾燥小便頻數或淋漓作痛乃腎水虧損急用加減八味丸及前湯以固根本而引火歸經若不成膿不腐潰陽氣虛也四君加歸芪若不生肌不收斂脾氣虛也十全大補湯若色黯不潰或潰而不斂乃陰精消涸名曰腦爍爲不治若攻補得宜亦有可愈大凡腫焮痛甚宜活命飮隔蒜灸之以解散瘀血拔引鬱毒但艾炷宜小而少若欲其成膿腐潰生肌收斂幷用托裏爲主
李氏曰腦疽及頸項有疽不可用隔蒜灸恐引毒上攻宜灸足三里穴五壯氣海穴三七壯仍服凉血化毒之藥或以騎馬穴法灸之凡頭項咽喉生疽古法皆爲不治若用此法多有生者如五香連翹漏蘆等湯國老膏萬金散皆可選用見外科精要
一老人患此色赤腫痛脈數而有力與黃連消毒散二劑少退更與淸心蓮子飮四劑而消一男子腫痛脈數以荊防敗毒散二劑而痛止更以托裏消毒藥而消一男子焮腫疼痛發熱飮冷脈洪數與凉膈散二劑而痛止以金銀花散四劑而潰更以托裏藥而愈一老婦稟壯實潰而痛不止脈實便秘以淸凉飮二劑而痛止更以托裏消毒藥而愈一婦人冬間患此腫痛熱渴余用淸熱消毒潰之而愈次年三月其舌腫大遍身發疔如葡萄不計其數手足尤多乃脾胃受毒也先各刺出黑血隨服奪命丹七粒出臭汗瘡熱益甚便秘二日與大黃芩連各三錢升麻白芷山梔薄荷連翹各二錢生甘草一錢水煎三五沸服之大小便出臭血甚多下體稍退乃磨入犀角汁再服舌本及齒縫出臭血諸毒乃消更以犀角地黃湯而愈一婦人患前症口乾舌燥內服淸熱外敷寒凉色黯不焮胸中氣噎此內眞寒而外假熱也彼疑素有痰火不欲溫補余以蔘芪各五錢薑桂各二錢一劑頓潰又用大補藥而愈一男子頭項俱腫雖大潰腫痛益甚兼作瀉煩躁不睡飮食少思其勢可畏診其脈則毒尙在與仙方活命飮二劑腫痛退半與二神丸及六君子湯加五味子酸棗仁四劑諸症少退飮食少進睡亦少得又與蔘苓白朮散數服飮食頓進再與十全大補湯加金銀花白芷月餘而瘥薛按
耳瘡四十四
立齋曰耳瘡屬少陽三焦經或足厥陰肝經血虛風熱或肝經燥火風熱或腎經虛火等因若發熱焮痛屬少陽厥陰風熱用柴胡淸肝散若內熱癢痛屬二經血虛用當歸川芎散若寒熱作痛屬肝經風熱用小柴胡湯加山梔川芎若內熱口乾屬腎經虛火用加味地黃丸如不應用加減八味丸餘當隨症治之
愚按薛氏所治耳症凡氣虛者以補中益氣湯加山梔黃芩血虛者用八珍湯加柴胡丹皮肝火血虛者用梔子淸肝散怒動肝火者用加味逍遙散肝脾受傷者朝用加味歸脾湯暮用加味逍遙散此其治之大約也予嘗治一儒者年近三旬素有耳病每年常發發必腫潰至乙亥二月其發則甚自耳根下連頸項上連頭角耳前耳後莫不腫痛諸醫之治無非散風降火至一月後稠膿鮮血自耳迭出每二三日必出一酒鍾許然膿出而腫全不消痛全不減枕不可近食不可加氣體俱困自分其危延余治之察其形氣已大不足察其病體則腫痛如舊仍若有餘察其脈息則或見弦急或見緩弱此非實熱可知然脈不甚緊而或時緩弱亦得潰瘍之體尙屬可治遂先以六味湯二三劑而元氣稍振繼以一陰煎加牛蒡子茯苓澤瀉仍倍加白蒺藜爲君服五十餘劑外用降癰散晝夜敷治兩月而後愈蓋此症雖似潰瘍有餘而實以肝腎不足上實下虛一奇症也故存識之新按
鬢疽四十五
立齋曰鬢疽屬肝膽二經怒火或風熱血虛所致若焮痛或發熱者宜祛風淸熱焮痛發寒熱或拘急者發散表邪作膿焮痛托裏消毒膿已成作痛者鍼之不作膿或膿成而不潰者俱宜托裏不斂或膿淸者宜峻補之
又治法曰若發熱作渴者用柴胡淸肝散腫焮痛甚者仙方活命飮若大勢已退餘毒未散用蔘芪歸朮爲主佐以川芎白芷金銀花以速其膿膿成仍用蔘芪之類托而潰之若欲其生肌收斂腎虛者六味丸血虛者四物加蔘芪或血燥者四物湯或水不能生木者六味地黃丸氣虛者用補中益氣湯皆當滋其化源爲善
痄顋四十六
立齋曰痄顋屬足陽明胃經或外因風熱所承或內因積熱所致若腫痛寒熱者白芷胃風湯內熱腫痛者升麻黃連湯外腫作痛內熱口乾者犀角升麻湯內傷寒凉不能消潰者補中益氣湯發熱作渴大便秘結淸凉飮表裏俱解而仍腫痛者欲作膿也托裏散若飮食少思胃氣虛弱者六君子湯肢體倦怠陽氣虛弱也補中益氣湯膿毒旣潰腫痛不減熱毒未解也托裏消毒散膿出而反痛氣血虛也蔘芪內托散發熱晡熱陰血虛也八珍湯惡寒發熱氣血俱虛也十全大補湯若焮腫痛連耳下者屬手足少陽經當淸肝火若連頤及耳後者屬足少陰經虛火當補腎水此症而有不治者多泥風熱執用剋伐之劑耳
瘰癧四十七
瘰癧之病屬三焦肝膽等經風熱血燥或肝腎二經精血虧損虛火內動或恚怒憂思氣逆於肝膽二經二經常多氣少血故怒傷肝則木火動而血燥腎陰虛則水不生木而血燥血燥則筋病肝主筋也故累累然結若貫珠其候多生於耳前後連及頤頷下至缺盆及胸腋之側又謂之馬刀其初起如豆粒漸如梅李核或一粒或三五粒按之則動而微痛不甚熱久之則日以益甚或頸項强痛或午後微熱或夜間口乾飮食少思四肢倦怠或堅而不潰或潰而不合皆由氣血不足故往往變爲癆瘵外臺秘要云肝腎虛熱則生癧病機云瘰癧不係膏粱丹毒火熱之變總因虛勞氣鬱所致止宜以益氣養營之藥調而治之其瘡自消蓋不待汗之下之而已也若不詳脈症虛實之異而槪用追蝕攻下及流氣飮十宣散之屬則必犯經禁病禁以致血氣愈損必反爲敗症矣若脈洪大以元氣虛敗爲不治若面色晄白爲金剋木亦不治若眼內赤脈貫瞳人見幾條則幾年死使不求本而妄用伐肝之劑則誤矣蓋伐肝則脾土先傷脾傷則損五臟之源矣可不愼哉
齊氏曰瘰癧結核初覺時宜內消之如經久不除氣血漸衰肌寒肉冷或膿汁淸稀毒氣不出瘡口不合聚腫不赤結核無膿外證不明者幷宜托裏膿未成者使膿早成膿已潰者使新肉早生血氣虛者托裏補之陰陽不和托裏調之大抵托裏之法使瘡無變壞之症所以宜用也
丹溪曰瘰癧必起於足少陽一經不守禁忌延及足陽明經食味之厚鬱氣之久曰毒曰風曰熱皆此三端拓引變換須分虛實實者易治虛者可慮此經主決斷有相火且氣多血少婦人見此若月水不調寒熱變生稍久轉爲潮熱自非斷慾食淡神醫不能療也
立齋曰焮腫脈沈數者邪氣實也宜泄之腫痛憎寒發熱或拘急者邪在表也宜發散因怒結核或腫痛或發熱者宜疎肝行氣腫痛脈浮數者祛風淸熱脈濇者補血爲主脈弱者補氣爲主腫硬不潰者補氣血爲主抑鬱所致者解鬱結調氣血潰後不斂者屬氣血俱虛宜大補虛勞所致者補之因有核而不斂者腐而補之脈實而不斂或不消者下之
又治法曰若寒熱焮痛者此肝火風熱而氣病也用小柴胡湯以淸肝火幷服加味四物湯以養肝血若寒熱旣止而核不消散者此肝經火燥而血病也用加味逍遙散以淸肝火六味地黃丸以生腎水若腫高而稍軟面色痿黃皮膚壯熱膿已成也可用鍼以決之及服托裏之劑若經久不愈或愈而復發膿水淋漓肌肉羸瘦者必純補之劑庶可收斂否則變成九瘻內經曰陷脈爲瘻留連肉腠卽此病也外用豆豉餠琥珀膏以驅散寒邪補接陽氣內服補中益氣湯六味丸以滋腎水培肝木健脾土亦有可愈者
又治法曰大抵此症原屬虛損若不審虛實而犯經禁病禁則鮮有不誤常治此症先以調經解鬱更以隔蒜灸之多自消如不消卽以琥珀膏貼之俟有膿卽鍼之否則變生他處設若兼痰兼陰虛等症只宜加兼症之劑不可干擾餘經若氣血已復而核不消却服散堅之劑至月餘不應氣血亦不覺損方進必效散或遇仙無比丸其毒一下卽止二藥更服益氣養營湯以調理之若瘡口不斂宜用豆豉餠灸之用琥珀膏貼之若氣血俱虛或不愼飮食起居七情者俱不治然此症以氣血爲主氣血壯實者不用追蝕之劑彼亦能自腐但取去之亦使易於收斂若氣血虛者不先用補劑而數用追蝕之藥適足以敗之矣若發寒熱眼內有赤脈貫瞳人者不治
灸瘦瀝法取肩尖肘尖骨縫交接處各一穴卽手陽明經肩髃曲池二穴也各灸七壯在左灸左在右灸右左右俱病者俱灸之余常用之甚效薛氏以曲池云肘髎似亦未的也
又薛氏經驗方云治瘰癧已成未成已潰未潰者以手仰置肩上微擧起則肘骨尖自見卽是灸處灸以三四十壯爲度更服益氣養營湯灸三次瘡自除如患三四年不愈者辰時灸至申時三灸卽愈更服補劑按此法乃單灸曲池以多爲貴也然但用前法則已妙矣倘有未應者又當以此法治之又曰此治瘰瀝之秘法凡男子婦人若因恚怒傷肝氣血壅遏而不愈者宜灸此穴以疎通經絡如取此穴當以指甲掐兩肘兩肩四所患處覺有酸麻方是其穴
又法灸瘰癧未成膿者用大蒜切片三錢厚安患處用艾壯於蒜上灸之每三五壯卽換蒜再灸每日灸十數蒜片以拔鬱毒如破久不合更用江西豆豉爲末以唾津和作餠如前灸之以助陽氣內服補藥外貼琥珀膏或太乙膏瘡口自合又或瘡口已破核不腐則瘡口不能斂或貼琥珀膏不應須用鍼頭散傅之以去腐肉再以如神散傅之更服益氣養營湯若氣血虛者先服益氣養營湯待血氣稍充方用鍼頭散仍服前湯
一男子患而腫硬久不消亦不作膿服散堅敗毒藥不應令灸肩尖肘尖二穴更服益氣養營湯月餘而愈一婦人久潰發熱月經每過期且少用逍遙散兼前湯兩月餘氣血復而瘡亦愈但一口不收敷鍼頭散更灸前穴而痊常治二三年不愈者連灸三次兼用托裏藥必愈一婦人因怒結核腫痛察其氣血俱實先以必效散下之更以益氣養營湯三十餘劑而消常治此症虛者先用益氣養營湯待其氣血稍充乃用必效散取去其毒仍進前藥無不效者田氏婦年逾三十瘰癧已潰不愈與八珍湯加柴胡地骨皮夏枯草香附貝母五十餘劑形氣漸轉更與必效散二服瘡口遂合惟氣血未平再與前藥三十餘劑而愈後田生執此方不問虛實槪以治人殊不知散中斑蝥性毒雖治瘰癧多服則損元氣若氣血實者先用此下之而投補劑或可愈若虛而用下藥或用追蝕藥瘀肉雖去而瘡口不合反致難治俱薜按
治瘰癧痰核方凡瘰癧初起未甚者卽宜服此或加夏枯草更佳用忍冬花蒲公英各四五錢以水二碗同煎湯朝夕代茶飮之十餘日漸消然此藥但可治標若欲除根必須灸肩髃曲池二穴
疔瘡四十八
齊氏曰夫疔瘡者以其瘡形如丁蓋之狀者是也古方之論凡有十種華元化之論有五色疔千金方說疔有十三種以至外臺秘要神巧萬全其論頗同然皆不離毒氣客於經絡及五臟內蘊熱毒凡初生一頭凹而腫痛靑黃赤黑無復定色令人煩躁悶亂或憎寒頭痛或嘔吐心逆以鍼刺瘡不痛無血是其候也多因肥甘過度不愼房酒以致邪毒蓄結遂生疔瘡內經曰膏梁之變足生大疔此之謂也其治之法急以艾炷灸之若不覺痛者鍼疔四邊皆令血出以奪命丹或回生丹從鍼孔紝之上用膏藥貼之仍服五香連翹湯漏蘆湯等劑疎下之爲效若或鍼之不痛無血者以猛火燒鐵鍼通紅於瘡上烙之令如焦炭取痛爲效亦紝前藥用膏藥貼之經一二日膿潰根出服托裏湯散依常療之以取平復如鍼之不痛其人眼黑或見火光者不可治也此邪毒之氣入於臟腑故也養生方云人汗入肉食食之則生疔瘡不可不愼也
立齋曰此症多由膏梁厚味之所致或因卒中飮食之毒或感四時不正之氣或感蛇蟲之毒或感死畜之穢各宜審而治之其毒多生於頭面四肢形色不一或如小瘡或如水泡或疼痛或麻木或寒熱作痛或嘔吐惡心或肢體拘急幷宜隔蒜灸之痛則灸至不痛不通灸至痛若灸而不痛則明灸之及鍼疔四畔去惡血以奪命丹一粒入瘡頭孔內仍以膏藥貼之幷服解毒之劑或用荊防敗毒散若鍼之不痛無血者宜用燒鍼治如前齊氏之法若不省人事或牙關緊急者以奪命丹爲末葱酒調灌之候醒更服敗毒散或奪命丹甚效若生兩足者多有紅絲至臍生兩手者多有紅絲至心腹生脣面口內者多有紅絲入喉皆爲難治急宜用鍼於血絲盡處挑破使出惡血若紅絲近心腹者更挑破瘡頭去惡水以泄其毒亦以膏藥貼之多有生者若患於偏僻下部之處藥力所難到者若專假藥力則緩不及事惟灸之則大有回生之功疔之名狀雖有十三種之不同而治法但當審其元氣虛實邪之表裏庶不誤人於夭札也若專泥於疎利表散非爲無益而反害之凡人暴死者多是疔毒急取燈遍照其身若有小瘡卽是其毒宜急灸之幷服奪命丹等藥亦有復甦者
又曰脈浮數者散之脈沈實者下之表裏俱實者解表攻裏麻木或大痛及不痛者幷灸之更兼攻毒
操江張恒山左足次指患之痛不可忍急隔蒜灸三十餘壯卽能擧步彼欲速愈自敷凉藥遂致血凝肉死毒氣復熾再灸百壯服活命飮出紫血其毒方解脚底通潰腐筋爛肉甚多及將愈予因考績北上又誤用生肌藥反助其毒使元氣虧損瘡口難斂予回用托裏藥補之喜其稟實且客處至三月餘方瘥表甥居富右手小指患之或用鍼出血敷以凉藥掌指腫三四倍六脈洪大此眞氣奪則虛邪氣勝則實也先以奪命丹一服活命飮二劑勢稍緩余因他往或又遍刺出血腫延臂腕如大瓠手指腫大數倍不能消潰乃眞氣愈虛而邪氣愈盛也余回用大劑蔘芪歸朮之類及頻灸遍手腫勢漸消後大便不實時常泄氣此元氣下陷以補中益氣湯加補骨脂肉豆蔲吳茱萸五味子又以生脈散代茶飮大便漸實手背漸潰又用大補藥五十餘劑漸愈薜按
時毒四十九
齊氏曰時毒者爲四時邪毒之氣而感之於人也其候發於鼻面耳項咽喉赤腫無頭或結核有根令人憎寒發熱頭疼肢體甚痛恍惚不寧咽喉閉塞人不識者將謂傷寒原夫此疾古無方論世俗通謂丹瘤病家惡言時毒切恐傳染經曰人身忽經變赤狀如塗丹謂之丹毒此風熱惡毒所爲自與時毒不同蓋時毒者感四時不正之氣初發狀如傷寒五七日之間乃能殺人若至十日之外則不治自愈也治宜辨之先診其脈凡滑數浮洪沈緊弦濇皆其候也但浮數者邪在表也沈濇者邪氣深也察其毒之甚者急服化毒丹以攻之實熱便秘者大黃湯下之其有表證者犀角升麻湯以發之或年高氣鬱者五香連翹湯主之又於鼻內嗅通氣散取十餘嚔作效若嗅藥不嚔者不可治之如嚔出膿血者治之必愈凡左右看病之人日日用藥嚔之必不傳染切須記之其病人每日用嚔藥三五次以泄熱毒此治時症之良法也凡經三四日不解者不可大下猶宜和解之以犀角散芩連消毒飮甚者連翹湯之類至七八日大小便通利而頭面腫起高赤者可服托裏散托裏黃芪湯如腫甚者宜砭患處出惡血以泄其毒氣此病若五日已前精神昏亂咽喉閉塞語言不出頭面赤腫食不知者必死之候治之無功矣然而此疾有陰有陽有可汗者有可下者嘗見粗工但云熱毒只用寒藥殊不知病有微甚治有逆從不可不審矣
羅謙甫云泰和二年先師監濟源稅時四月民多疫癘初覺憎寒體重次傳頭面腫盛目不能開上喘咽喉不利舌乾口燥俗云大頭天行親戚不相訪問染之多不救張縣令姪亦得此病至五六日醫以承氣加板藍根下之稍緩翌日其病如故下之又緩終莫能愈漸至危篤或曰李明之存心於醫可請治之遂請診視具說其由先師曰夫身半已上天之氣也身半已下地之氣也此邪熱客於心肺之間上攻頭目而爲腫盛用承氣下之以瀉胃中之實熱是誅伐無過也殊不知適其病所爲故遂處一方用黃芩黃連味苦寒瀉心肺間熱以爲君橘紅苦平玄參苦寒生甘草甘寒人蔘甘平瀉火補氣以爲臣連翹鼠粘子薄荷葉苦辛平板藍根味苦寒馬勃白僵蠶味苦平行少陽陽明二經氣不得伸桔梗味辛溫爲舟楫不令下行升麻柴胡苦辛以散表邪其爲細末半用湯調時時服之半蜜爲丸噙化之服盡良愈因嘆曰往者不可追來者猶可及凡他所有病者皆書方以貽之全活甚衆時人皆曰此方天人所製遂刊於石以傳永久命曰普濟消毒飮
薛立齋曰此感四時不正之氣邪客心肺之間上攻頭目而爲患與膏梁積熱之症不同硝黃之劑非大便秘實者不可用若不審其因不辨其表裏虛實而槪用攻之必致有誤裏實而不利者下之表實而不解者散之表裏俱實而不解者解表攻裏表裏俱解而不消者和之腫甚焮痛者砭去惡血更用消毒之劑不作膿或不潰者托之飢年普患者不宜用峻利藥當審而治之
又治法曰若脈浮者邪在表也用葛根牛蒡湯犀角升麻湯人蔘敗毒散之類以發之脈沈濇者邪在裏也用梔子仁湯五利大黃湯之類以下之表裏俱病而腫不退者用犀角升麻湯甚者砭出惡血幷用通關散　鼻內取嚔以泄其毒表裏俱不解而內外俱實者防風通聖散欲其作膿者用托裏消毒散欲其收斂者用托裏散此法最爲穩當常見飢饉之際芻蕘之人多患之乃是胃氣有損邪氣從之爲患也故凡以凶荒勞役而患此者多宜安裏爲主或用普濟消毒飮最善
一老人冬月頭面耳項俱腫痛甚便秘脈實此表裏俱實病也與防風通聖散不應遂砭患處出黑血仍投前藥卽應又以荊防敗毒散而瘳蓋前藥不應者毒血凝聚上部經絡藥力難達故也惡血旣去其藥自效或拘用寒遠寒及年高畏用硝黃而用托裏與夫尋常消毒之劑或不砭泄其毒專假藥力鮮不危矣一男子頭面腫痛服硝黃敗毒之劑愈甚診之脈浮數其邪在表尙未解散用荊防敗毒散加玄參牛蒡子二劑勢退大半以葛根牛蒡子湯四劑而痊薜按
肺癰肺痿五十
此症初起邪結在肺者惟桔梗杏仁煎爲治此之第一方在新因三三
齊德之曰肺者五臟之華蓋也處於胸中主於氣候於皮毛勞傷血氣腠理虛而風邪承之內感於肺也故汗出惡風咳嗽短氣鼻塞項强胸脇脹滿久久不瘥已成肺痿也風中於衛呼氣不入熱至於營則吸而不出所以風傷皮毛熱傷血脈風熱相搏氣血稽留蘊結於肺變成瘡疽診其脈候寸口脈數而虛者肺痿也數而實者肺癰也若欲知其有膿但脈見微緊而數者未有膿也緊甚而數者已有膿也肺痿之候久嗽不已汗出過度重亡津液便如爛瓜下如豕膏小便數而不渴渴者自愈欲飮者將瘥此由肺多唾涎而無膿者肺痿也肺瘡之候口乾喘滿咽燥而渴甚則四肢微腫咳唾膿血或腥臭濁沫胸中隱隱微痛者肺疽也又聖惠曰中府隱隱微痛者肺疽也上肉微起者肺瘡也中府者穴名也是以候始萌則可救膿成則多死又內經曰血熱則肉敗營衛不行必將爲膿大凡肺瘡當咳嗽短氣胸滿時唾膿血久久如粳米粥者難治若嘔膿而不止者亦不可治其嘔膿而自止者將自愈其脈短而濇者自痊浮洪而大者難治其面色當白而反面赤者此火之剋金皆不可治仲景曰上氣面浮腫肩息其脈浮大不治又加利尤甚
馬益卿曰肺癰治法要略先以小靑龍湯一貼以解其風寒邪氣然後以葶藶大棗瀉肺湯桔梗湯葦莖湯見金匱要略隨症用之以取膿此治腫瘍之例也終以內補黃芪湯以補裏之陰氣此治潰瘍之例也又曰肺癰已破入風者不治或用太乙膏丸服以搜風湯吐之若吐膿血狀如肺癰口臭他方不應者宜消風散入男子髮灰淸米飮調下兩服可除
立齋曰凡勞傷血氣腠理不密外邪所承內感於肺或入房過度腎水虧損虛火上炎或醇酒炙煿辛辣厚味熏蒸於肺或咳唾痰涎汗下過度重亡津液皆能致之其候惡風咳嗽鼻塞項强胸脇脹滿呼吸不利咽燥作渴甚則四肢微腫咳唾膿血若吐痰臭濁膿血腥穢胸中隱隱微痛右手寸口脈數而實者爲肺疽若唾涎沫而無膿脈數而虛者爲肺痿也
又治法曰大抵勞傷血氣則腠理不密風邪承肺風熱相搏蘊結不散必致咳嗽若誤用汗下過度則津液重亡遂成斯症凡喘嗽氣急胸滿者表散之咳嗽發熱者和解之咳而胸膈隱痛唾痰腥臭者宜排膿散喘急恍惚痰盛者宜平肺唾膿脈短濇者宜補之
又治法曰若咳嗽喘急者小靑龍湯咳嗽胸脹者葶藶大棗瀉肺湯咳膿腥濁者桔梗湯咳喘短氣或小便短少者佐以蔘芪補肺湯體倦食少者佐以蔘朮補脾湯咳唾痰壅者腎虛水泛也六味地黃丸口乾咽燥者虛火上炎也加減八味丸此症皆因脾土虧損不能生肺金肺金不能生腎水故始成則可救膿成則多死苟能補脾肺滋腎水庶有生者若專攻其瘡則脾胃益虛鮮有不誤者矣
陸司廳子春間咳嗽唾痰腥穢胸滿氣促皮膚不澤項强脈數此肺疽也蓋肺系在項肺傷則系傷故牽引不能轉側肺者氣之本其華在毛其充在皮治以黃芪當歸川芎白芷貝母知母麥冬栝蔞仁桔梗防風甘草兼以蠟礬丸及太乙膏治之膿盡脈濇而愈一男子面白神勞咳而胸膈隱痛其脈滑數予以爲肺癰欲用桔梗湯不信仍服表藥致咳嗽愈甚唾痰腥臭始悟乃服前湯四劑咳嗽少定又以四順散四劑而脈靜更以托裏藥數劑而愈一男子咳嗽喘急發熱煩躁面赤咽痛脈洪大用黃連解毒湯二劑少退更以梔子湯四劑而安一男子患肺痿咳嗽喘急吐痰腥臭胸滿咽乾脈洪數用人蔘平肺散六劑及飮童便諸症悉退更以紫菀茸湯而愈童便雖云專治虛火常治瘡瘍焮腫疼痛發熱作渴及肺痿肺癰發熱口渴者尤效一男子面赤吐膿發熱作渴煩躁引飮脈洪數而無倫次先用加減八味丸加麥冬大劑一服熱渴頓止卽熟睡良久覺而神爽索食再劑諸症頓減仍用前藥更以人蔘五錢麥冬二錢五分五味二錢水煎代茶日飮一劑月餘而安此症面赤者當補肺腎面白者當補脾肺治者審之一婦人素血虛發熱咳嗽或用痰火之劑後吐膿血面赤脈數其勢甚危此膿成而氣血虛也余用八珍湯以補元氣用桔梗湯以治肺症因得漸愈一儒者患肺癰鼻流淸涕咳吐膿血胸膈作脹此風邪外傷也先用消風散加亂髮灰二服而鼻利又用四君加芎歸及桔梗湯而愈後因勞役咳嗽吐膿小便滴瀝面色黃白此脾土不能生肺金肺金不能生腎水也用補中益氣湯六味地黃丸而愈一僕年逾三十嗽久不愈氣壅不利睡臥不寧咯吐膿血甚虛可畏其主已棄矣余以寧肺散一服少愈又服而止大半乃以寧肺湯數劑而痊所謂有是病必用是藥若泥前散性澁而不用何以得愈薛按
乳癰乳巖五十一
婦人門亦乳症當互察之
立齋曰乳房屬足陽明胃經乳頭屬足厥陰肝經男子房勞恚怒傷於肝腎婦人胎産憂鬱損於肝脾皆能致之若因暴怒或兒口氣所吹腫痛者宜疎肝行氣焮痛發寒熱者發散表邪焮腫痛甚者淸肝消毒幷宜隔蒜灸未成膿者疎肝行氣不作膿或不潰者托裏爲主潰而不斂或膿淸者宜大補脾胃氣血爲主
又治法曰若膿出反痛或作寒熱氣血虛也十全大補湯體倦口乾中氣虛也補中益氣湯晡熱內熱陰血虛也八珍湯加五味子欲嘔作嘔胃氣虛也補胃爲主或用香砂六君子湯食少作嘔胃氣虛寒也前湯加乾薑食少泄瀉脾氣虛寒也理中湯或加人蔘附子若勞碌以致腫痛氣血未復也八珍湯倍用蔘芪歸朮若因怒氣以致腫痛肝火傷血也八珍湯加柴胡山梔若肝火血虛而結核不消者四物湯加柴胡升麻若肝脾氣血俱虛而結核者四君子加芎歸柴胡升麻鬱結傷脾而結核者歸脾湯兼神效栝蔞散若爲兒所吹而發腫焮痛須吮通揉散否則成癰矣若兼餘症亦當治以前法若婦人鬱怒傷肝脾而結核不癢不痛一二載始潰者名曰乳巖最難治療
又治法曰若忿怒傷肝厚味積熱以致氣不行竅不通乳不出則結而爲腫爲痛此陽明之血熱甚則肉腐爲膿若膿一成卽鍼出之以免遍潰諸囊之患亦有所乳之子膈有滯痰口氣焮熱含乳而睡熱氣所吹遂成腫痛於初起時須吮咂使通或忍痛揉散之失治必成癰患宜用靑皮以疎厥陰之滯石膏以淸陽明之熱甘草節以行汚濁之血栝蔞子以消腫導毒或加沒藥橘葉皂角刺金銀花當歸更宜隨症消息加減而治仍用少酒佐之更用隔蒜灸之其效尤捷若有膿卽鍼之否則通潰難於收斂
乳癰用蒲公英忍冬藤入少酒煎服卽欲睡是其功也及覺而病安矣見外科心法
一婦人患乳癰寒熱頭痛與荊防敗毒散一劑更與蒲公英一握搗爛入酒二三盞再搗取汁熱服柤熱罨患處而消丹溪云此草散熱毒消腫核又散滯氣解金石毒之聖藥一婦人左乳內腫如桃不痛色不變發熱漸消瘦以八珍湯加香附遠志靑皮柴胡百餘劑又間服神效栝蔞散三十餘劑膿潰而愈常見患者責效太速或不解七情及藥不分經絡虛實者俱難治大抵此症四十以外者尤難治蓋因陰血日虛也一婦人因怒左乳內腫痛發熱表散太過致熱益甚以益氣養營湯數劑熱止膿成欲用鍼彼不從遂腫脹大熱發渴始鍼之膿大泄仍以前湯月餘始愈一男子左乳腫硬痛甚以仙方活命飮二劑而痛止更以十宣散加靑皮四劑膿成鍼之而愈此症若膿成未破瘡頭有薄皮剝起者用代鍼之劑點起皮處以膏藥貼之膿亦自出但不若及時鍼之則不致大潰如膿出不利更紝入搜膿化毒之藥若膿血未盡輒用生肌之劑反助邪氣縱早合必再發不可不愼也一産婦因乳少服藥通之致乳房腫脹發熱作渴狀類傷寒以玉露散補之而愈夫乳汁乃氣血所化在上爲乳在下爲經若衝任之脈盛脾胃之氣壯則乳汁多而濃衰則少而淡所乳之子亦弱而多病此自然之理亦有屢産有乳再産却無或大便澁滯乃亡津液也三因論云産婦乳脈不行有二有血氣盛閉而不行者有血氣弱澁而不行者虛當補之盛當疎之盛者當用通草漏蘆土瓜根輩虛者當用煉成鍾乳粉猪蹄鯽魚之屬槪可見矣俱薜按
一婦人久鬱右乳內結三核年餘不消朝寒暮熱飮食不甘此乳巖也乃七情所傷肝經血氣枯槁之症宜補氣血解鬱結藥治之遂以益氣養營湯百餘劑血氣漸復更以木香餠灸之喜其謹疾年餘而消若用剋伐之劑以復傷血氣則一無可保者一妾乃放出宮人乳內結一核如栗欲用前湯彼不信乃服瘡科流氣飮及敗毒散三年後大如覆碗堅硬如石出水不潰而歿大抵鬱悶則脾氣阻肝氣逆遂成隱核不痛不癢人多忽之最難治療若一有此宜戒七精遠厚味解鬱結更以養血氣之藥治之庶可保全否則不治亦有數載方潰而陷下者皆曰乳巖蓋其形似巖穴而最毒也愼之則可保十中之一二薜按
胃脘癰五十二
立齋引聖濟總錄云胃脘癰由寒氣隔陽熱聚胃口寒熱不調故血肉腐壞以氣逆於胃故胃脈沈細以陽氣不得上升故人迎熱甚令人寒熱如瘧身皮甲錯或咳嗽或嘔膿唾血若脈見洪數膿已成也急宜排之設脈遲緊其膿未就有瘀血也急下之否則邪毒內攻腐爛腸胃矣丹溪云內疽者因飮食之毒七情之火相鬱而發用射干湯主之愚常以薏苡仁湯牡丹皮散太乙膏選用之亦效若吐膿血飮食少思宜助胃壯氣爲主而佐以前法不可專治其瘡
腹癰五十三
立齋曰腹癰謂瘡生於肚腹或生於皮裏膜外屬膏梁厚味七情鬱火所致若漫腫堅硬肉色不變或脈遲緊未成膿也四君加芎歸白芷枳殼或托裏散腫軟色赤或脈洪數已成膿也托裏消毒散膿成而不外潰者氣血虛也臥鍼而刺之焮腫作痛者邪氣實也先用仙方活命飮隔蒜灸以殺其毒後用托裏以補其氣若初起欲其內消當助胃壯氣使根本堅固而以行經活血之藥佐之若用剋伐之劑欲其消散則腫者不能潰潰者不能斂若用疎利之藥下其膿血則少壯者多爲難治老弱者立見危亡若有食積疝氣類此者當辨而治之
進士邊雲莊腹痛惡寒脈浮數余曰浮數之脈而反惡寒瘡疽之證也不信數日後復請視之左尺洪數余曰內有膿矣仍不信至小腹痛脹連及兩臀始悟余曰膿潰臀矣氣血俱虛何以收斂急服活命飮一鍾臀潰一孔出膿斗許氣息奄奄用大補藥一劑神思方醒每去後糞從瘡出痛不可當小腹間如有物上挺卽發痙不省人事煩躁脈大擧按皆實省而細察之脈雖洪大按之如無以十全大補倍加蔘芪至四斤更加附子十二枚煎膏服之而痙止又用十全大補湯五十餘劑而瘡斂上舍周一元患腹癰三月不愈膿水淸稀朝寒暮熱服四物黃檗知母之類食少作瀉痰涎上湧服二陳枳實之類痰涎愈甚胸膈痞悶謂余曰何也余曰朝寒暮熱血氣虛也食少作瀉脾腎虛也痰湧胸痞脾肺虛也悉因眞氣虛而邪氣實也當先壯其胃氣使諸臟有所稟而邪自退矣遂用六君加黃芪當歸數劑諸症漸退又用十全大補湯肌肉漸斂更用補中益氣湯調理而愈薛按
腸癰五十四
孫眞人云腸癰爲病小腹重强按之則痛小便如淋時時汗出復惡寒身皮甲錯腹皮急如腫甚者腹脹大轉側有水聲或繞臍生瘡或膿從臍出或大便膿血脈洪數者已有膿也血下則安若妄治者必殺人
陳無擇曰腸癰爲病身甲錯腹皮急按之濡如腫狀腹無聚積身無熱脈數此爲腸內有膿久積陰冷所成也故金匱有用附子溫之其脈遲緊者膿未成可下之當有血洪數者膿已成不可下此以內結熱所成也故金匱有用大黃利之
千金方灸法曲兩肘正肘頭銳骨灸百壯下膿血而安
立齋曰此症因七情飮食所致治法脈遲緊者未有膿也宜牡丹皮湯下之脈洪數者已有膿也用薏苡仁湯排之小腹疼痛小便不利膿壅滯也用牡丹皮散主之若臍間出膿者不治經云腸癰爲病不可驚驚則腸斷而死故患是者其坐臥轉側極宜徐緩時少飮薄粥及服八珍湯固其元氣靜養調理庶可保全其生
一男子裏急後重下膿脹痛此脾氣下陷也用排膿散蠟礬丸而愈後因勞役寒熱體倦用補中益氣湯而安一婦人膿成腹脹痛小便不利脈滑數此膿毒內潰也服太乙膏丸三錢膿下升許脹痛頓退更以神效栝蔞散二劑而全退又以蠟礬丸及托裏藥十餘劑而安一産婦小腹疼痛小便不利以薏苡仁湯二劑痛止更以四物湯加桃仁紅花下瘀血升許而愈一婦人産後惡露不盡小腹患痛服瓜子仁湯下瘀血而痊凡瘀血停滯宜急治之緩則腐化爲膿最難治療若使流注骨節則患骨疽失治多爲敗症薛按
附骨疽五十五
附骨疽一症近俗呼爲貼骨癰凡疽毒最深而結聚於骨際者皆可謂之附骨疽然尤惟兩股間肉厚處乃多此症蓋此症之因有勞傷筋骨而殘損其脈者有恃酒力房而困爍其陰者有憂思鬱怒而留結其氣者有風邪寒濕而湊滯其經者凡人於環跳穴處無故酸痛久而不愈者便是此症之兆速當因證調治不可遲也蓋其初起不過少陽經一點逆滯逆而不散則以漸而壅壅則腫腫則潰至其延漫則三陰三陽無不連及而全腿俱潰然此症無非元氣大虧不能運行故致留滯不散而後至決裂誠危證也若潰後脈和雖見困弱之甚只以大補氣血爲主皆可保全若潰後脈反洪芤而煩躁不寧發熱口渴則必不可治至若治此之法凡以勞傷筋骨而致者宜大營煎兼大防風湯治之若酒色傷陰者宜八味丸六味丸或右歸丸兼大防風湯主之若憂思鬱怒結氣者宜瘡科流氣飮或五香連翹湯兼大防風湯主之若風寒外襲者宜五積散兼大防風湯主之大抵此症初起卽宜用大營煎溫補氣血或兼仙方活命飮通行毒氣有火者宜速用連翹歸尾煎以解散其毒仍宜速用隔蒜灸或豆豉餠尋頭灸之以速散其毒最爲捷法其有濕熱痰飮等證當幷求後法以治之庶免大害也若環跳久痛不已或見臀股微腫度其已成勢不能散只宜速用托補專固根本使其速起速潰則根本旣實雖凶亦無大害必且易潰易斂而易愈也若脈見滑數按之軟熟膿已成也速宜鍼之無使久留以防深蝕之患其有不明利害苟圖目前或用剋伐消散再傷元氣或用寒凉敷藥以遏其毒氣必致日延日甚而元氣日敗則一潰不可收拾矣考諸方書俱未詳及此症故悉其所因幷附治按於下
立齋曰附骨疽有因露臥風寒深襲於骨者有因形氣損傷不能起發者有因剋伐之劑虧損元氣不能發出者有因外敷寒藥血氣凝結於內者凡此皆宜灸熨患處解散毒氣補接元氣溫補脾胃爲主若飮食如常先用仙方活命飮解毒散鬱隨用六君子湯補托營氣若體倦食少但用前湯培養諸臟使邪不得勝正若膿已成卽鍼之使毒氣不得內侵帶生用鍼亦無妨如用火鍼亦不痛且使易斂其隔蒜灸能解毒行氣葱熨法能助陽氣行壅滯此雖不見於方書予常用之大效其功不能盡述惟氣血虛脫者不應
又曰大抵此症雖云腫有淺深感有輕重其所受皆因眞氣虛弱邪氣得以深襲若眞氣壯實邪氣焉能爲患也故附骨癰疽及鶴膝風症惟腎虛者多患之前人用附子者以溫補腎氣而又能行藥勢散寒邪也亦有體虛之人秋夏露臥爲冷氣所襲寒邪伏結多成此症不能轉動乍寒乍熱而無汗按之痛應骨者是也若經久不消極陰生陽寒化爲熱而潰也若被賊風所傷患處不甚熱而洒淅惡寒不時汗出熨之痛止少者須大防風湯及火龍膏治之若失治則爲彎曲偏枯有堅硬如石者謂之石疽若熱緩積日不潰肉色赤紫皮肉俱爛名緩疽其始末皆宜服前湯欲其驅散寒邪以補虛托裏也
又曰此症亦有産後惡血未盡臍腹刺痛或流於四肢或注於股內疼痛如錐或兩股腫痛此由冷熱不調或思慮動作氣所壅遏血蓄經絡而然宜沒藥丸治之亦有經血不行流注四肢或股內疼痛如錐或因水濕所觸經水不行而腫痛者宜當歸丸治之凡惡血停滯爲害匪輕治之稍緩則流注爲骨疽多致不救
一婦人膝腫痛遇寒痛益甚月餘不愈諸藥不應脈弦緊此寒邪深伏於內也用大防風湯及火龍膏治之而消一男子腿根近環跳穴患痛徹骨外皮如故脈數而帶滑此附骨疽膿將成也用托裏藥六劑腫起作痛脈滑數其膿已成鍼之出碗許更加補劑月餘而瘳一男子患附骨疽腫硬發熱骨痛筋攣脈數而沈用當歸拈痛湯而愈一男子腿內患癰漫腫作痛四肢厥逆咽喉閉塞發寒熱諸治不效乃邪鬱經絡而然也用五香連翹湯一劑諸症少退又服之大便行二次諸症悉退而愈一男子先腿痛後四肢皆痛游走不定至夜益甚服除濕敗毒之劑不應其脈滑而濇此濕痰濁血爲患以二陳湯加蒼朮羌活桃仁紅花牛膝草烏治之而愈凡濕痰濕熱或死血流注關節非辛溫之劑開發腠理流通隧道使氣行血和焉能得愈王時亨室産後腰間腫痛兩腿尤甚此由瘀血滯於經絡而然也不早治必作骨疽遂與桃仁湯二劑稍愈更以沒藥丸數服而痊薛按
一魏生者年三十餘素多勞碌忽患環跳酸痛數月後大股漸腫延予視之曰此附骨疽也速當治之與以活命飮二劑未及奏效而腫益甚因慌張亂投或淸火或解毒遂致嘔惡發熱飮食不進其勢甚危然後懇求相救遂以蔘芪內托散大加抱薑數劑而嘔止食進其腫軟熟知其膿成速令鍼之鍼處出膿不多復以九味異功煎與之遂得大潰且瓣瓣出膿潰者五六處而腿肉盡去止剩皮骨矣潰後復嘔惡發熱不食遂以十全大補湯及九味異功煎相間與之然後熱漸退食漸進稍有生色然足筋短縮但可竪膝仰臥左右挨緊毫不能動動則痛極自分已成廢物此後凡用十全大補湯八十餘劑人蔘三斤而腿肉漸生筋舒如故復成一精壯男子此全得救本之功也一男子陳姓者年近三旬素不節慾忽見環跳酸痛月餘不愈予曰此最可畏恐生癰毒之患彼不信又謀之一庸醫反被其詬曰此等胡說眞可笑也筋骨之痛亦常事耳不過風熱使然何言癰毒遂用散風淸火等藥至半年後果見微腫復來求治予曰速用托補以救根本尙不遲也彼又不信而謀之瘍醫曰豈有腫瘍未潰而遽可溫補耶復用淸火消毒之劑及其大潰而危再延余視則脈症俱敗方信予言而痛悔前失已無及矣一膏梁子茅姓者年未三旬素以酒色爲事亦患此症早令服藥執拗不從及其腫而膿成令速鍼之亦畏痛不從而偏聽庸流敷以苦寒解毒之藥不知膿旣已成尤不可解但有愈久愈深直待自潰而元氣盡去不可收拾矣新按
臀癰五十六
馬益卿曰臀癰症臀居小腹之下此陰中之陰也道遠位僻雖曰多血然氣運不到血亦罕來中年之後尤慮患此纔有腫痛參之脈症但見虛弱便與滋補氣血無虧可保終吉
立齋曰凡治此者毋傷脾胃毋損脾氣=氣血@外科樞要論臀癰但當以固根本爲主若焮痛尺脈緊而無力者托之腫硬痛甚者隔蒜灸之更以解毒不作膿者托裏爲主不作膿而痛者解毒爲主不潰或潰而不斂者托裏爲主
又治法曰若腫硬作痛者形氣虛而邪氣實也用托裏消毒散微腫微痛者形氣病氣俱虛也用托裏散補之欲作膿者用內托羌活湯若痛甚者用仙方活命飮大勢旣退亦用托裏消毒散若脾虛不能消散或不潰不斂者六君子加芎歸黃芪若陰虛不能消散或作渴便淋者六味丸加五味子若陽虛不能潰或膿淸不能斂者用補中益氣湯氣血俱虛者十全大補湯若腫硬未成膿者用隔蒜灸及活命飮潰後宜豆豉餠及補中益氣十全大補二湯若灸後大勢已退餘毒未消頻用葱熨以補其氣以消餘毒爲善
又曰凡毒氣已退=結@外科樞要論臀癰不起者但可補其血氣使膿速成而鍼去之不可用內消之論=法@外科樞要論臀癰若腫高而軟者發於血脈腫下而堅者發於筋骨肉色不變者發於骨髓也膿血大泄之後當大補氣血爲先雖有他症以末治之
巡按陳和峰脾胃不健常服消導之劑左腿股及臀患腫余曰此脾氣虛而下注非瘡毒也當用補中益氣倍加白朮彼惑於衆人云白朮能潰膿乃專以散腫消毒爲主而腫益甚體益倦余用白朮一味煎飮而消儒者楊啓元左臀患此敷貼凉藥腫徹內股服連翹消毒散左體皆痛余以爲足三陰虧損用補中益氣湯以補脾肺用六味丸加五味子以補肝腎股內消而臀間潰又用十全大補湯而瘡口斂一儒者焮腫痛甚此邪毒壅滯用活命飮隔蒜灸而消後因飮食勞倦腫痛復作寒熱頭痛此元氣虛而未能復也與補中益氣湯頻用葱熨法兩月而愈一男子患臀癰作膿而痛以仙方活命飮二劑痛止更以托裏消毒散膿潰而瘥一弱人臀癰膿成不潰以十全大補湯數劑始托起乃鍼之又二十餘劑而愈薛按
流注五十七
立齋曰流注之症多因鬱結或暴怒或脾氣虛濕氣逆於肉理或腠理不密寒邪客於經絡或濕痰或閃撲或産後瘀血流注關節或傷寒餘邪未盡爲患皆因眞氣不足邪得承之故氣凝血聚爲患也然此症或生於四肢關節或生於胸腹腰臀或結塊或漫腫或痛或不痛悉宜用葱熨法及益氣養營湯固其元氣則未成者自消已成者自潰可全愈也若不補氣血及節飮食愼起居戒七情而專用寒凉剋伐者俱不治
又治法曰常治此症凡暴怒所致胸膈不利者調氣爲主抑鬱所致而不痛者宜調經脈補氣血腫硬作痛者行氣和血潰而不斂者補氣血爲主傷寒餘邪未盡者和而解之脾氣虛濕熱凝滯肉理者健脾除濕爲主閃跌瘀血凝滯爲患者和血氣調經絡寒邪所襲筋攣骨痛或遍身痛宜溫經絡養血氣若久而不斂瘡口無陽者宜豆豉餠或附子餠灸之以祛散寒邪接補陽氣或外用琥珀膏貼之若內有膿管或生瘀肉而不斂者用鍼頭散腐之自愈錠子尤效
醫林集要云骨疽乃流注之敗症也如用凉藥則內傷其脾外氷其血脾主肌肉脾氣受傷飮食必減肌肉不生血爲脈絡血受氷則氣血不旺而愈滯宜用理脾脾健則血自生而氣自運行矣又有白虎飛屍留連周期或展轉數歲冷毒朽骨出盡自愈若附骨腐者可痊正骨腐則爲終身廢疾矣有毒自手足或頭面腫起或兼疼痛上至頸項骨節去處如瘍癧貫珠此風濕流氣之症也宜以加減小續命湯及獨活寄生湯治之有兩膝腫痛起或至遍身骨節疼痛者此風濕痺又名歷節風宜附子八物湯治之又有結核在項腋或兩乳傍或兩胯軟肉處名曰𤷍癧癰屬冷證也又有小兒宿痰失道致結核於頸項臀膊胸背之處亦冷證也俱宜熱藥敷貼已上諸症皆緣於腎腎主骨腎虛則骨冷而爲患也所謂骨疽皆起於腎亦以其根於此也故用大附子以補腎氣腎實則骨有生氣而疽不附骨矣
一男子臀腫一塊微痛脈弦緊以瘡科流氣飮四劑而消一婦人暴怒腰腫一塊胸膈不利時或氣走作痛用方脈流氣飮數劑而止更以小柴胡湯對四物加香附貝母月餘而愈一婦人稟弱性躁脇臂腫痛胸膈痞悶服流氣敗毒藥反發熱以四七湯數劑胸寬氣利以小柴胡湯對四物加陳皮香附腫痛亦退大抵婦人情性執着不能寬解多被七情所傷遂至遍身作痛或肢節腫痛或氣塡胸滿或如梅核塞喉嚥吐不出或痰涎壅盛上氣喘急或嘔逆惡心甚者渴悶欲絶産婦多有此症宜服四七湯先調滯氣更以養血之藥若因憂思致小便白濁者用此湯呑靑州白丸子屢效一老人傷寒表邪未盡股內患腫發熱以人蔘敗毒散二劑熱止灸以香附餠又小柴胡湯加二陳羌活川芎歸朮枳殼數劑而散一男子腿患潰而不斂用人蔘養營湯及附子餠更以補劑煎膏貼之兩月餘而愈一男子腿患腫肉色不變不痛脈浮而滑以補中益氣湯加半夏茯苓枳殼木香飮之以香附餠熨之彼謂氣無補法乃服方脈流氣飮虛愈甚復求治以六君子湯加芎歸數劑飮飮少進再用補劑月餘而消夫氣無補法俗論也以其爲病痞塞似難於補殊不知正氣虛而不能運行則邪氣滯而爲病經云壯者氣行則愈怯者弱者則著而爲病苟不用補法元氣何由而行乎一婦人腿患筋攣骨痛諸藥不應脈遲緊用大防風湯二劑頓退又二劑而安又一婦人亦然先用前湯二服更服黑丸子而痊此二患若失治必潰成敗症一男子肩胛患之微腫形勞氣弱以益氣養營湯服黑丸子及木香生地黃作餠覆患處熨之月餘膿成鍼之仍服前藥而愈一男子臂腫筋攣骨痛年餘方潰不斂診其脈更虛以內塞散一料少愈以十全大補湯及附子餠灸之而愈精要云留積經久極陰生陽寒化爲熱以此潰多成瘻宜早服內塞散排之一男子臂患出腐骨三塊尙不斂發熱作渴脈浮大而濇乃氣血俱損須多服生血氣之藥庶可保全彼惑於火尙未盡仍用凉藥內服外敷幾危始求治其形甚瘁其脈愈虛先以六君子湯加芎歸月餘飮食漸進以八珍湯加肉桂三十餘劑瘡色乃赤更以十全大補湯外以附子餠灸之僅年而瘥薛按
鶴膝風五十八
凡肘膝腫痛臂胻細小者名爲鶴膝風以其象鶴膝之形而名之也或止以兩膝腫大胻腿枯細不能屈伸俗又謂之鼓槌風總不過風寒濕三氣流注之爲病也然腫痛者必有邪滯枯細者必因血虛凡治此者必宜以養氣滋血爲主有風者兼散其風有寒濕者兼去其寒濕若果由邪鬱成熱者必宜滋陰淸火自無不愈其有痢後而成者又名痢後風此以瀉痢亡陰尤宜壯腎凡寒勝者宜三氣飮五積散或大防風湯之類主之濕勝者宜五苓散理中湯之類主之熱勝者宜保陰煎大秦艽湯之類主之若以陽氣不足而敗及四肢者非右歸丸理陰煎及八味地黃丸之類不可
立齋曰鶴膝風乃調攝失宜虧損足三陰經風邪承虛而入以致肌肉日瘦內熱減食肢體攣痛久則膝大而腿細如鶴之膝故爾名之若傷於脾胃者用補中益氣湯爲主若傷於肝腎者六味地黃丸爲主若欲其作膿或潰後者十全大補湯爲主皆佐以大防風湯初起者須用葱熨法可以內消若津涸口乾中氣不足也補中益氣湯加五味子頭暈頭痛陽氣不升也補中益氣湯加蔓荊子發熱晡熱陰血虛弱也用四物蔘芪白朮畏寒憎寒陽氣虛弱也用十全大補湯飮食少思胸膈膨脹脾胃虛痞也用四君子湯面色痿黃飮食少思脾胃虛弱也用六君子湯膿水淸稀肌肉不生氣血俱虛也用八珍湯熱來復去有時而動無根虛火也用十全大補湯形瘦嗜臥寢息發熱痰盛作渴小便頻數五臟虛損也用六味丸臍腹疼痛夜多漩溺脚膝無力頭暈吐痰腎氣冷敗也用八味丸發熱大渴不欲近衣面目赤色脈大而虛血虛發躁用當歸補血湯或有痢後而患者亦治以前法餘當臨症制宜又曰夫立方之義各有所宜凡體氣虛弱邪入骨界遏絶隧道若非用附桂辛溫之藥開散關節腠理之寒邪通暢隧道經絡之氣血決不能愈且本草云附子治寒濕痿躄拘攣膝痛不能行步以白朮佐之爲寒濕之聖藥又云桂通血脈消瘀血堅骨節治風痺骨攣脚軟宣導諸藥及十全大補湯以治前症不但不可去桂亦不可不加附子無此二味何以行蔘芪之功健芎歸之性而補助血氣使之宣通經絡扶大虛之證以收必效之功哉況前症在骨節之間關鍵之地治之不速使血氣循環至此鬱而爲膿從此而泄氣血瀝盡無可生之理矣亦有秋夏露臥爲寒所襲怫熱內作遂成附骨疽亦有賊風搏於肢節痛徹於骨遇寒尤甚以熱熨之則少減尤當以大防風湯治之更以蒜搗爛攤患處用艾鋪蒜上燒之蒜壞再易皮膚倘破無妨若經久不消則極陰生陽潰而出水必致偏枯或爲漏症宜服內塞散及附子餠灸之或脈大或發渴者俱不治以其眞氣虛而邪氣實也
張上舍患前症伏枕半載流膿三月彼云初服大防風湯去附子將潰服十宣散今用十全大補湯而去肉桂俱不應視其脈症甚弱予以十全大補湯每貼加熟附子一錢服三十餘劑少愈乃去附子五分又服三十餘劑將愈却全去附子更三十餘劑而痊一男子左膝腫大三月不潰予謂體虛之人風邪襲於骨節使氣滯而不行故膝愈大而腿愈細名曰鶴膝風遂以大防風湯三十餘劑而消州守張天澤左膝腫痛胸膈痞悶飮食少思時欲作嘔頭暈痰壅日晡益倦此脾肺氣虛也用葱熨及六君加炮薑諸症頓退飮食少進用補中益氣加蔓荊子頭目淸爽間與大防風湯十餘劑又用補中益氣湯三十餘劑而消薛按
多骨疽五十九
立齋曰多骨疽者由瘡瘍久潰氣血不能營於患處邪氣陷襲久則爛筋腐骨而脫出屬足三陰虧損之證也用補中益氣湯以固根本若陰火發熱者佐以六味丸壯水之主以鎭陽光陽氣虛寒者佐以八味丸益火之源以消陰翳外以附子餠葱熨法祛散寒邪補接營氣則骨自脫瘡自斂也夫腎主骨若腎氣虧損其骨漸腫荏苒歲月潰而出骨亦用前法若投以剋伐之劑復傷眞氣鮮有不誤者
下疳瘡六十
下疳一症本肝腎濕熱證也若無外因而病者不過去其濕熱或滋眞陰濕熱旣淸其瘡自愈無足慮也惟感觸淫毒而患者毒有淺深則病有微甚皆宜用百草煎熏洗外以螵蛸散敷之則輕者自愈若濕熱甚而爲腫爲痛者宜用芍藥蒺藜煎兼而治之如毒甚者必用萆薢湯方可若感觸淫邪毒自少陰直入精宮者不易愈卽治如前法然必見便毒廣瘡發出而後下疳始愈旣見瘡毒卽當於本症條下求法治之余嘗治一少年因偶觸穢毒遽患下疳始潰龜頸敷治不效隨從馬口延入尿管以漸而深直至肛門逐節腫痛形如魚骨每過夜則膿結馬口脹不得出潤而通之則先膿後尿敷洗皆不能及甚爲危懼余嘗遇一山叟傳得槐花蕊方因以治之不十日而莖根漸愈半月後卽自內達外退至馬口而全愈疳愈後卽見些微廣瘡復與五加皮飮十餘劑而全愈向彼傳方者曰此方善治淫瘡熱毒悉從小便泄去所以能治此疳但服此者可免終身瘡毒後患然猶有解毒奇驗則在瘡發之時但見通身忽有雲片紅斑數日而沒者卽皆瘡毒應發之處瘡毒已解而瘡形猶見是其驗也予初未之信及此人瘡發之時瘡固不多而通身紅斑果見凡兩日而沒予始知瘡之有奇一至如此新按
立齋曰下疳屬肝經濕熱下注或陰虛火燥治法腫痛發熱者血虛而有熱也四物湯加柴胡山梔腫痛寒熱者肝經濕熱也小柴胡湯加龍膽草黃連腫痛便澁者濕熱壅滯也龍膽瀉肝湯腫痛腐潰者氣血虛而有火也八物湯加山梔柴胡日晡熱甚者陰血虛而有火也小柴胡湯加蔘朮芎歸日晡倦怠者陽氣虛而下陷也補中益氣湯有經久不愈而發寒熱者腎水不能生肝木也宜六味丸若筋縮或縱或爲癢痛或出白津此筋疝也用龍膽瀉肝湯氣虛者補中益氣湯加炒山梔炒龍膽陰虛火燥者用六味丸莖中癢出白津用補中益氣湯與淸心蓮子飮間服蓋此症肝經陰虛爲本腫痛寒熱等症爲標須用六味丸以生肝血凡脾土虛不能生金水而見一切肝證者當佐以補中益氣湯加麥門冬以滋化源
一男子腫痛不消一男子潰而腫痛發熱小便秘澁日晡或熱一小兒腫痛諸藥不應俱以小柴胡湯呑蘆薈丸數服而愈一小兒十五歲患前症雜用消毒之藥虛證悉具二年餘矣詢之乃稟所致用萆薢湯月餘諸症漸愈又用補陰八珍湯補中益氣二湯而痊庶吉士劉華甫或莖中作痛或竅出白津或小便秘澁先用小柴胡湯加山梔澤瀉黃連木通膽草茯苓二劑以淸肝火導濕熱諸症漸愈後因勞倦忽然寒熱此元氣復傷也用補中益氣而安又用六味丸以生肝血滋腎水而全愈一男子玉莖腫痛小便如淋自汗甚苦時或尿血少許尺脈洪數按之則濇先用淸心連子飮加牛膝山梔黃檗知母柴胡數劑少愈更以滋腎丸一劑而痊玉機微義曰如自汗小便少不可以藥利之旣已自汗則津液外亡小便自少若再利之則營衛枯竭無以制火而煩熱愈甚當俟熱退汗止小便自行也兼此症乃陽明經病大忌利小便俱薛按
王海藏治下疳久不愈方橡斗子二個合盛黃丹令滿以亂髮厚纏定燒煙盡爲度同硏爲細末先以葱白熱漿水洗瘡膿盡次上藥甚者不過三次如神
又下疳方下疳瘡內毒盛者必須治內方愈外治者須螵蛸散或此方亦佳人中白生用官粉煅黃紅丹飛炒上等分爲末先用藥湯或濃茶洗淨然後敷藥每日二三次或用猪油或用蜜水調敷之
便毒六十一
便毒論治如薛氏之法固已詳矣然又惟交感不潔遭淫毒而患者爲最多每每先起下疳下疳未已便毒繼之此濕熱穢毒之爲患也凡初期腫痛尙未成膿而元氣尙强者速宜先去其毒惟會膿散或牡蠣散爲最善若已成膿則或鍼或蝕惟速去其膿隨因症調補使速收口爲善若初起一核其痛微其腫漫者此有二證一以邪輕一以元氣虛弱毒深而然若邪輕者只用會通膏加麝香貼之無有不散或降癰散亦可若元氣虛弱而毒深者旣不肯散又不早潰愈久必愈甚最爲可畏及其潰後多不能收輕則爲瘻重則殞命此惟大補元氣方不致害若焮腫痛甚膿已將成勢不能消宜用降癰散留頭圍之則勢可斂痛可解膿可速成而潰也
立齋曰便癰屬足厥陰肝經內熱外寒或勞役過度或房慾不節或慾火不遂或强固其精或肝經濕熱而致大抵多患於勞役不足精氣俱虛之人俗云一石米瘡此言百日方可愈若大補血氣不旬日可愈何用百日蓋瘡之收斂在乎血氣之盛也亦有內蘊熱毒而生者須辨虛實及成膿與否不可槪投攻藥凡婦人患此者多在兩坳腫痛或腹中結塊小便澁滯苟治者得法患者又能調攝無足慮也常見治此症者槪用大黃之類下之以求內消或其膿成令膿從大便而出鮮有見其痊也人多欲內消者蓋恐收口之難也若知補養血氣不旬日而收矣何難之有若膿旣成豈有可消之理如再用剋伐之劑必致難治
又曰便癰者血疝也俗呼爲便毒言於不便處爲癰也乃足厥陰之經絡及衝任督脈亦屬肝之傍絡此氣血流通之道路今壅而腫痛是則熱毒所致宜先疎導其滯更以托裏之劑此臨證制宜之法也
又治法曰內熱外寒者牛黃雙解散濕熱壅滯者宜用龍膽瀉肝湯疎肝導滯慾心不遂致逆精氣者先用五苓散加大黃疎其逆滯後用地黃丸以補肝腎强固其精房慾不節者宜六味丸料勞倦過度者補中益氣湯
一男子患便毒焮腫作痛大小便秘脈有力以玉燭散二劑頓退更以龍膽瀉肝湯四劑而消一男子膿未成大痛服消毒托裏等藥不應診之脈洪大毒尙在以仙方活命飮一劑痛止又劑而消一儒者腫痛便澁用八正散二劑以淸肝火導濕熱而腫痛愈再以小柴胡加芎歸澤瀉山梔二劑以淸火補血而小便利一男子已潰而痛不止小便秘澁此肝火未解也與小柴胡加黃檗知母芎歸痛止便利更以托裏當歸湯而瘡斂若毒未解而痛不止者須用活命飮府庠沈尼文年二十左坳患之余以肝腎陰虛先用托裏藥潰而將愈因入房發熱作渴右邊亦作痛膿水淸稀虛證悉至脈洪大而無力勢甚可畏用十全大補加附子一錢脈症頓退再劑全退後用大補湯三十劑而愈一男子腫而不潰此因陽氣虛弱用蔘芪歸朮以補托元氣用白芷皂刺柴胡甘草以排膿淸肝數劑而潰以八珍加柴胡補其氣血數劑而愈春元凌待之虛而服剋伐藥幾至危殆余用托裏健脾藥而愈秀才王文遠因勞苦患之服小柴胡湯而表證散後用托裏藥膿成鍼之而旬日愈又胡判官膿淸脈弱以大補之藥而已愈因新婚復發自用連翹消毒散致瀉痢不止竟致不救可見此症屬不足者多矣非補不可大抵便毒屬肝經初起堅硬肝主筋故也五七日後當赤軟膿成故也若尙堅硬乃元氣不能腐化往往人見堅硬只欲內消反服攻散藥多致虛虛之禍前此治者卽其驗也一婦人兩坳腫痛小腹痞滿小便數白帶時下寒熱往來小水淋瀝余謂脾氣滯而血病用龍膽瀉肝湯漸愈又用加味逍遙散六味丸而全愈一婦人小腹內如有所梗兩坳幷人門俱腫小便淋澁經候不調內熱作渴飮食少思腹內初如鷄卵而漸大脈洪數而虛左關尤甚屬肝膽鬱結之證也用加味歸脾湯肝火退而脾土健間以逍遙散下蘆薈丸而愈俱薛按
楊梅瘡六十二
楊梅瘡一症以其腫突紅爛狀如楊梅故爾名之其在西北人則名爲天泡瘡東南人又謂之廣東瘡凡毒輕而小者狀類茱萸故名茱萸瘡毒甚而大者泛爛可畏形如綿花故名綿花瘡大都此症必由淫毒傳染而生蓋此淫穢之毒由精泄之後氣從精道承虛直透命門以灌衝脈所以外而皮毛內而骨髓凡衝脈所到之處則無處不到此其爲害最深最惡設初起時去毒不淨或治失其宜而隨至敗爛殞命者蓋不少矣或至二三十年之後猶然發爲瘋毒或至爛頭或至爛鼻或四肢幽隱之處臭爛不可收拾或遺毒兒女致患終身其惡如此靜而思之則有見此惡道而不爲寒心知避者其愚亦甚矣故凡治之之法最當知要切不可不愼也亦有不因淫毒傳染偶中濕熱而患者此不過在皮毛肌肉之間淸去濕熱自當全愈無足慮也
一今人每遭此患或畏人知或畏毒甚而大用攻擊峻利等藥多致邪毒未除而元氣先敗或成勞瘵或卽殞命或愈久愈甚以致敗壞不能收斂皆元氣先敗之故也余見之多矣故凡被此病者切不可驚慌亦不可專肆攻擊但按法漸解其毒務使元氣毫無損傷則正能勝邪雖毒無害若正不勝邪則微毒亦能殺人此其要也不可不察
一廣瘡治法凡其初起而元陽未傷毒亦未甚宜速用淸利使從小便利去其毒惟換肌消毒散爲第一其次則五加皮飮亦妙或兼火邪者宜秘方仙遺糧湯或稟氣多弱者宜茯苓膏凡此諸藥或十日或半月甚者一月無不見效一凡生瘡毒者宜服槐花蕊至二三升則毒從小便泄去可免終身之患眞神方也有按在下疳瘡條中一此瘡初起時多有先下疳次便毒而後瘡出是爲一套若便毒勢甚腫痛熱秘而元氣素强者卽宜用會膿散或牡蠣散先去其毒之大勢而後用前方諸藥亦要着也一此瘡或久而不愈或元氣素弱或因剋伐致虛但見有正不勝邪之勢則當酌其輕重或以純補元氣爲主凡脾腎陰陽氣血皆宜隨證用方但使氣血得復則雖毒無害最忌見不眞而執兩端則終歸無益亦是要着一飮食宜否有謂宜忌口者有謂不宜忌口者而任其發透總之亦有其要蓋瘡毒初染毒本未甚此時只宜淸利使毒漸消爲善若食發物則愈發愈多而毒愈甚矣此則宜忌之時也若瘡毒已久元氣已弱膿汁旣多血氣旣耗斯時也非以藥食滋補則日見消敗何以收效此則不宜忌者也宜忌不宜忌是亦宜補不宜補之法耳使不知辨安能無誤一瘡生頭面或遍身不便處欲其速愈但用點藥則二三日可以脫落亦神妙者也但此惟治標之法耳方在新因四十二一瘡毒久蓄發爲瘋毒亦名楊梅癰漏或蝕筋或腐骨潰爛不收最爲惡候近來治法惟五寶丹爲最效及徐東皐楊梅癰漏方或秘傳水銀膏宜擇用之
立齋曰天泡瘡屬元氣不足邪氣所承亦有傳染而患受症在肝腎二經故多在下體發起有先筋骨痛而後患者有先患而後痛者有瘡凸赤作痛熱毒熾甚也瘡微作痛毒將殺也瘡色白而不結痂陽氣虛也色赤而不結痂陰血虛也搔癢脈虛浮氣不相榮也搔癢脈浮數血不相榮也臀背間或頸間作癢膀胱陰虛也陰器股內作癢肝經血虛也陰囊作癢重墜肝經陰虛濕熱也小便頻數短少色赤肝經陰虛也小便頻數短少色白脾肺氣虛也面目搔癢或變赤外邪相搏也眉間癢或毛落肝膽血燥也飮食少思口乾飮湯胃氣虛也飮食不化大便不實脾氣虛也侵晨或夜間泄瀉脾腎虛也
又治法曰若表實者先用荊防敗毒散解散之裏實者先用內疎黃連湯通導之表裏俱實者防風通聖散雙解之邪熱在肝經者龍膽瀉肝湯淸解之後用換肌消毒散爲主愈後再無筋骨疼痛之患氣虛者四君子湯血虛者四物湯氣血俱虛者八珍湯俱加兼症之藥治之自無不愈若治失其法有蝕傷眼目腐爛玉莖拳攣肢體者但用九味蘆薈丸以淸肝火六味丸以生腎水蠲痺消毒散以養血祛邪亦有可生者若服輕粉等藥反收毒於內以致迭發或槪服防風通聖散氣血愈虛因而不治者多矣凡有腫硬或作痛外用蒜灸及敷冲和膏內服補藥幷效
一男子遍身皆患脈浮而數以荊防敗毒散治之表證乃退以仙方活命飮六劑瘡漸愈兼飮萆薢湯月餘而愈一男子下部生疳諸藥不應延及遍身突腫狀似番花筋攣骨痛至夜尤甚此肝腎二經濕熱所致先以導水丸五服次以龍膽瀉肝湯數劑再與除濕健脾之藥外貼神異膏吸其膿隔蒜灸拔其毒而愈一童子玉莖患之延及小腹數枚作痛發熱以小柴胡湯呑蘆薈丸更貼神異膏月餘而安一儒者患前症先玉莖作癢出水後陰囊股內小腹脇臂發小㿔或乾或膿窠誤服祛風等藥肢體倦怠惡寒發熱飮食漸減大便不實脈見浮弦兩尺浮數此腎水虛熱肝木承脾土也用六味地黃丸補中益氣湯爲主佐以換肌消毒散而愈一人患此服攻毒等藥患處凸而色赤作痛肢體倦怠惡寒發熱脈浮而虛此元氣復傷而邪氣實也用補中益氣湯二劑而愈進士劉華甫患之數月用輕粉朱砂等藥頭面背臀各結一塊二寸許潰而形氣消弱寒熱口乾舌燥脣裂小便淋漓痰涎上壅飮食少思此脾胃傷諸臟弱而虛火動也先用六君子二十餘劑又用補中益氣湯加山藥山茱萸麥門五味服之胃氣復而諸症愈惟小便未淸痰涎未止用加減八味丸而痊一男子患楊梅瘡後兩腿一臂各遺二寸許一穴膿水淋漓少食無睡久而不愈以八珍湯加茯神棗仁炒服每日以蒜搗爛塗患處灸良久隨貼膏藥數日少可却用豆豉餠灸之更服十全大補湯而愈一婦人患之皆愈惟兩腿兩膁各爛一塊如掌兼筋攣骨痛三載不愈諸藥不應日晡熱甚飮食少思以萆薢湯兼逍遙散倍用茯苓白朮數劑熱止食進貼神異膏更服八珍湯加牛膝杜仲木瓜三十餘劑而痊一婦人患此燃輕粉藥於被中熏之致遍身皮塌膿水淋漓不能起居以滑石黃檗綠豆粉末等藥鋪蓆上令可臥更服神功托裏散月餘而痊俱薛按
囊癰六十三
立齋曰囊癰屬肝腎二經陰虛濕熱下注也腫痛未作膿者疎肝導濕腫硬發熱者淸肝降火已潰者滋陰托裏大抵此症屬陰道虧濕熱不利所致故滋陰除濕藥不可缺常治腫痛小便秘澁者用除濕爲主滋陰佐之腫痛已退便利已和者除濕滋陰藥相兼用之欲其成膿用托裏爲主滋陰佐之候膿成卽鍼之仍用托裏滋陰濕毒已盡者專用托裏如膿淸或多或斂遲者用大補之劑及豆豉餠灸之若潰後虛而不補少壯者成漏老弱者不治膿淸作渴脈大者亦不治
又法曰若小便澁滯者先用分利以泄其毒繼補陰以令其自消若濕熱退而仍腫痛宜補陰托裏以速其膿膿腫而便秘者熱毒壅閉也先用托裏消毒散後用鍼以泄之膿去卽解若膿去而腫痛不減者熱毒未解也用淸肝益營湯口乾而小便數者腎經虛熱也六味丸內熱晡熱者肝經血虛也四物加蔘朮體倦食少者脾氣虛熱也補中益氣湯膿水淸稀者氣血俱虛也十全大補湯此症雖大潰而睾丸懸露治得其法旬日間肉可漸生而愈若專攻其瘡陰道益虛則腫者不能潰潰者不能斂少壯者多成痼疾老弱者多致不起亦有患痔久漏而串及於囊者當兼治其痔切忌寒藥剋伐虧損胃氣
馬益卿曰囊癰者濕熱下注也有作膿者此濁氣下流入滲道因陰道或虧水道不利而然膿盡自安不藥可也惟在善於調攝耳又有因腹腫漸流入囊腫甚而囊自裂開睾丸懸掛水出以麩炭末敷之外以紫蘇包裹仰臥而養之癰疽入囊者予嘗治數人悉以濕熱入肝經施治而用補陰佐之雖膿潰皮脫睾丸懸掛皆不死
一男子患此未作膿而腫痛以加味龍膽瀉肝湯二劑少愈更以四物湯加木通知母黃檗而愈一男子焮腫痛甚小便澁發熱脈數以龍膽瀉肝湯倍用車前子木通茯苓四劑勢去其半仍以前湯止加黃檗金銀花四劑又減二三便利如常惟一處不消此欲成膿也再用前湯加金銀花白芷皂角刺六劑微腫痛脈滑數乃膿已成令鍼之腫痛悉退投滋陰托裏藥及紫蘇末敷之而愈一膏粱之客陰囊腫脹小便不利此中焦積熱承虛下注先用龍膽瀉肝湯加黃檗牛膝四劑漸愈後用補陰八珍湯加柴胡山梔而愈後不守禁忌前症復作仍用補陰八珍湯補中益氣湯六味丸而痊又因勞倦發熱自用四物黃檗知母之類虛症悉具瘡口大開余謂五臟氣血俱虛也朝用補中益氣夕用六君加當歸各五十餘劑瘡口始斂又用六味丸調補全愈儒者陳時用考試不利一夕飮燒酒入房其妻不納翌日陰囊腫脹焮痛遣人求治與以淸肝火除濕熱之劑城門夜閉不及歸服翌日報云夜來陰囊悉腐玉莖下面貼囊者亦腐此肝火挾酒毒而濕熱熾盛也仍以前淸火除濕之劑加蔘芪歸朮四劑腐肉盡脫睾丸懸掛用大補氣血幷塗當歸膏囊莖全復而愈一男子醉而入房陰囊腫脹大如斗小腹脹悶小水淋赤發熱口乾痰涎壅盛此膀胱陰虛酒毒所承也用六味丸料加車前牛膝作飮下滋腎丸諸症頓退再加五味麥冬二劑而愈却以補中益氣加麥冬五味調理而瘳若全用淡滲復損眞陰決致不起俱薜按
懸癰六十四
立齋曰懸癰謂瘡生於玉莖之後穀道之前屬足三陰虧損之證輕則爲漏瀝盡氣血而亡重則內潰而卽殞大抵此症原屬肝腎陰虛故不足之人多患之雖一於補猶恐不治況膿成而又剋伐不死何俟卽寒凉之劑亦不可過用恐傷胃氣惟製甘草一藥不損血氣不動臟腑其功甚捷最宜用之不可忽也焮腫或發熱者淸肝解毒腫痛者解毒爲主腫痛而小便赤澁者肝經濕熱也宜分利淸肝不作膿或不潰者氣血虛也宜補之
又治法曰凡初起濕熱腫痛或小便赤澁宜先以製甘草一二劑及隔蒜灸更飮龍膽瀉肝湯焮腫痛甚宜仙方活命飮以製甘草佐之若發熱腫痛者以小柴胡湯加車前黃檗芎歸若不成膿或膿成不潰者八珍湯補之若膿已成者急鍼之已潰者用八珍湯加製甘草柴胡梢酒炒黃檗知母小便澁而脈有力者仍用龍膽瀉肝湯加製甘草小便澁而脈無力者淸心蓮子飮加製甘草膿淸不斂者用大補之劑間以豆豉餠灸之久而不斂者用附子餠灸之幷效欲其生肌收斂腎虛者六味地黃丸血虛者四物加蔘朮氣虛者四君加芎歸脾虛者補中益氣湯氣血俱虛者八珍湯幷十全大補湯若用寒凉消毒則誤矣
陳良甫曰治穀道前後生癰謂之懸癰用粉草一兩截斷以澗水浸潤炙令透內細剉用無灰酒煎服有人患此已破服兩劑瘡卽合
一弱人莖根結核如大豆許勞則腫痛先以十全大補湯去桂加車前麥冬酒製黃檗知母少愈更服製甘草漸愈仍以四物車前之類而消一男子患此焮痛發熱以龍膽瀉肝湯二劑及製甘草四劑而潰再用滋陰之劑而愈若或膿未成以葱炒熱敷上冷卽易之隔蒜灸之亦可數日不消或不潰或潰而不斂以十全大補湯加柴胡稍爲主間服製甘草幷效若不保守必成漏矣一儒者患懸癰服坎離丸及四物黃檗知母之類不應脈浮洪按之微細余以爲足三陰之虛用托裏散及補陰八珍湯漸愈又用六味丸補中益氣湯調補化源半載而痊大凡瘡瘍等症若腎經火氣亢盛致陰水不能生化而患陰虛發熱者宜用坎離丸取其苦寒能化水中之火令火氣衰而水自生若陽氣衰弱致陰水不能生化而患陰虛發熱者宜用六味丸取其酸溫能生火中之水使陽氣旺而陰自生況此症屬腎經精氣虧損者十有八九屬腎經陽氣亢盛者十無一二然江南之人患此者多屬脾經陰血虧損元氣下陷須用補中益氣湯升補陽氣使陽生而陰長若嗜慾過多虧損眞陰者宜用六味丸補腎經元氣以生精血仍用補中益氣湯以培脾肺之生氣而滋腎水經云陰虛者脾虛也但多誤認爲腎經火證用黃檗知母之類復傷脾肺絶其化源反致不起惜哉通府張敬之患前症久不愈日晡熱甚作渴煩而喘或用四物湯黃檗知母之類病益甚肢體倦少食大便不實小便頻數謂余曰何也余曰此脾虛之證前藥復傷而然遂用補中益氣加茯苓半夏數劑飮食漸進前症漸愈更加麥冬五味調理乃痊經曰脾屬太陰爲陰土而主生血故東垣云脾虛元氣下陷發熱煩渴肢體倦怠等症用補中益氣湯以升補陽氣而生陰血若誤認爲腎虛火盛而用四物黃檗知母之類反傷脾胃生氣是虛其虛矣況黃檗知母乃瀉陽損陰之劑若非膀胱陽火盛而不能生陰水以致發熱者不可用也俱薜按
脫疽六十五
立齋曰脫疽以疔患於足或足趾重者潰脫故名之亦有患於手指者名曰蛀節疔重者腐去本節輕者筋攣此症因膏粱厚味酒麵炙煿積毒所致或不愼房勞腎水枯竭或服丹石補藥致有先渴而後患者有先患而後渴者皆腎水虧涸不能制火也此症形勢雖小其惡甚大不問腫潰皆須隔蒜灸之不痛者宜明灸之庶得少殺其毒凡初發而色黑不潰者不治毒延入腹者不治色黑不痛者亦不治色赤作痛自潰者可治若失解其毒以致肉死色黑者急斬去之亦有因修手足口咬等傷而致者若元氣虛弱或犯房事或外塗寒凉內服剋伐損傷脾胃以致患處不潰或黑延上足亦多致死重者須當用脚刀轉解周骨輕拽去之使筋隨骨出而毒得泄亦不痛否則毒筋內斷雖去而仍潰且偏僻之處氣血罕到藥難導達況攻毒之劑必先傷脾胃反損元氣不若灸法爲良重者須解去爲善故孫眞人云在肉則割在指則截使不如此則必致夭歿而害尤甚矣況患處已壞雖解不痛又何憚而不爲乎患者當知之若女人患此又多因札縛血脈不通遂成死肉惟當壯其脾胃行其經絡生其血氣則愈
又治法曰色赤作痛者元氣虛而濕毒壅盛也先用隔蒜灸更用解毒藥如活命飮托裏散之屬仍速用補劑如十全大補湯加減八味丸則毒氣不致上侵元氣不致虧損庶可保生作渴者宜滋陰降火色黑者不治
崔氏方治手足甲疽或因修甲傷肉或因損足成瘡潰爛上脚用綠礬置鐵板上煅沸色赤如溶金色者爲眞沸定取出硏末以鹽湯洗而搽之
一男子足趾患之焮痛色赤發熱隔蒜灸之更以人蔘敗毒散去桔梗加金銀花白芷大黃二劑痛止又用十宣散去拮梗官桂加天花粉金銀花數劑而痊一男子足指患之色紫不痛隔蒜灸五十餘壯尙不知痛又明灸百壯始痛更投仙方活命飮四劑乃以托裏藥潰脫而愈一膏粱之人先作渴足熱後足大指赤痛六脈洪數而無力左尺爲甚予謂此足三陰虛證當滋化源爲主彼因服除濕敗毒等劑元氣益虛色黯延足余乃朝用補中益氣湯夕用補陰八珍湯各三十餘劑及桑枝灸潰而膿淸作渴不止遂朝以前湯送加減八味丸夕用十全大補湯三十餘劑而痊是時同患此症服敗毒之藥者俱不救一膏粱人年逾五十亦患此色紫黑脚焮痛喜其飮食如故動息自寧爲瘡瘍之善證尙可治遂以連翹消毒散六劑更以金銀花甘草節栝蔞二十餘劑患趾潰脫再以當歸川芎連翹生地金銀花白芷二十餘劑而愈一芻蕘左足趾患一泡麻木色赤次日趾黑五日其足黑冷不知疼痛脈沈細此脾胃受毒所致以飛龍奪命丹一服翌日令割去足上死肉割後骨始痛而可救遂以十全大補湯治之而愈蓋死肉乃毒氣盛而拒絶營氣所致況至陰之下氣血難達經曰風淫末疾卽此是也向若攻伐之則元氣愈虛邪氣愈盛承虛上侵必致不救俱薛按
脚發六十六
立齋曰脚發之症屬足三陰精血虧損或足三陽濕熱下注若色赤腫痛而潰膿者屬濕熱下注爲可治若色微赤微腫而膿淸者屬精血虧損爲難治若黑黯不腫痛不潰膿煩熱作渴小便淋漓者陰敗末傳惡證也爲不治治法濕熱下注者先用隔蒜灸活命飮以解壅毒次服益氣湯六味丸以補精氣若色黯不痛者着肉灸桑枝灸以行壅滯助陽氣更用十全大補湯八味丸以壯脾土滋化源多有復生者若專治其瘡復傷生氣吾未見其生者
閣老靳介菴脚趾縫作癢出水腫焮脚面敷止癢之藥不應服除濕之藥益甚余以爲陰虛濕熱下注用六味地黃丸補中益氣湯而愈大參李北溪左足赤腫作痛此足三陽經濕熱下注先用隔蒜灸與活命飮一劑其痛頓止灸患處出水赤腫頓消次用托裏消毒散四劑灸患處出膿而愈一儒者患此腫硬色白兩月餘矣此足三陰虧損爲外寒所侵也用大防風湯及十全大補湯兼服而消後場屋不利飮食勞倦前症復作盜汗內熱飮食不化便滑肌瘦此脾土虛寒而命門火不能相生用八味丸益氣湯百餘劑喜其年壯得愈一男子脚心發熱作渴引飮或用四物芩連知檗之類腹痛作嘔煩熱大渴此足三陰虧損前藥復傷脾胃也先用六君加炮薑數劑而脾胃醒再用補中益氣加茯苓半夏而脾胃健乃以加減八味丸兼服半載而愈一儒者脚心發熱作癢以滾湯浸漬而出水肌體骨立作渴吐痰此脾腎虛而水泛爲痰也服益氣湯六味丸年餘元氣復而諸症愈俱薛按
足跟瘡六十七
立齋曰足跟乃督脈發源之所腎經所過之地若飮食失節起居失宜虧損足三陽經則成瘡矣若漫腫寒熱或體倦少食屬脾虛下陷也用補中益氣湯若晡熱作痛頭目不淸屬脾虛陰火也前湯幷六味丸若痰涎上升或口舌生瘡屬腎水乾涸也前湯幷加減八味丸凡此皆當滋其化源若治其外則誤矣俗云兎嚙瘡者蓋獵人被免咬脚跟或瘡久而不斂必氣血瀝盡而死若人脚跟患此亦終難愈因名兎嚙也
一男子素不愼起居內熱引飮作渴體倦兩足發熱後足跟作痛或用淸熱除濕之劑更加發腫又服敗毒之藥焮赤痛甚復用淸熱祛毒潰裂番張狀如赤榴熱痛如錐內熱晡熱此以足三陰虧損朝用十全大補湯夕用加減八味丸外敷當歸膏兩月餘而愈其服消毒等藥而歿者不能枚擧太尹陳汝隣兩腿酸軟或赤或白足跟患腫或痛或癢後痛而或如無皮或如皴裂日晡至夜脹痛焮熱用補中益氣湯加八味丸料補其肝腎而愈一男子患足跟瘡腫痛服消毒散搽追蝕藥虛症疊出形體骨立自分必死余用十全大補湯兼山藥山茱萸兩月餘而愈一婦人兩足發熱兩跟作痛日晡熱甚余以爲肝腎血虛用加味逍遙散六味地黃丸五十餘劑而愈楊錦衣脚跟生瘡如豆許痛甚狀似傷寒以還少丹內塞散治之稍可次因納寵作痛反服攻毒藥致血氣愈弱腿膝痿弱而死蓋足跟乃二蹻發源之處腎經所由之地若瘡口不合則蹻氣不能發生腎氣由此而泄故爲終身之疾況彼瘡先得於虛復不知戒雖大補氣血猶恐不及安可服暴悍攻毒之藥以戕賊之乎俱薛按
腎藏風瘡六十八
立齋曰腎藏風屬腎虛風邪承於臁脛以致皮膚如癬或漸延上腿久則延及遍身外症則搔癢成瘡膿水淋漓眼目昏花內症則口燥舌乾腰腿倦怠吐痰發熱盜汗體疲治法用六味丸爲主佐以四生散若脾胃虛弱者用補中益氣湯爲主佐以六味丸四生散爲善
欽天薛循齊年六十有一兩臁患之膿水淋漓發熱吐痰四年矣此腎臟風症也與六味丸四生散而瘥年餘復作延及遍身日晡益甚痰渴盜汗脣舌生瘡兩目昏赤皆腎經虛火而水泛爲痰也用加減八味丸而愈三年後小便淋瀝莖中澁痛此思色精不出而內敗也用前丸及補中益氣湯加麥門五味而愈薛按
一凡腎囊濕癢抓破成瘡俗名腎上風也外治之法但以黃丹枯礬生牡蠣共爲末搽擦卽愈或以蛇床子同白礬煎湯洗之亦可
臁瘡六十九
立齋曰臁瘡生於兩臁初起赤腫久而腐潰或津淫搔癢破而膿水淋漓蓋因飮食起居虧損肝腎或因陰火下流外邪相搏而致外臁屬足三陽濕熱可治內臁屬足三陰虛熱難治若初起惡寒壯熱焮腫作痛者屬濕熱用檳蘇散若漫腫作痛或不腫不痛者屬陰虛用補陰八珍湯若膿水淋漓體倦食少內熱口乾者屬脾虛用補中益氣湯加茯苓酒炒白芍藥若午後熱或作痛頭目不淸者屬陰火前湯加酒炒黑黃檗及六味地黃丸若午後發熱至子時方止是血虛前湯加芎歸熟地若鬱結傷脾而甚者用歸脾湯加柴胡山梔若怒動肝火而甚者用補中益氣湯加川芎山梔黃芩若內熱口乾肢體倦怠或痰涎上升或口舌生瘡屬脾腎虛熱用六味地黃丸補中益氣湯若患處黑黯肢體畏寒飮食少思屬脾腎虛敗用八味地黃丸若誤用攻伐復損胃氣絶其化源治亦難矣
鴻臚翟少溪兩臁生瘡漸至遍身發熱吐痰口燥咽乾盜汗心煩溺赤足熱日晡益甚形體日瘦此腎經虛火也用六味丸不一月諸症悉退三月元氣平復陳湖陸懋誠素因陰虛過飮入房發熱腿痛似臁瘡用發表之劑兩腿腫黯熱氣如霧欲發痙脈皆洪數兩尺尤大余曰屬足三陰虛酒濕所承元氣損而邪益甚耳用十全大補加山藥山茱萸附子一劑脈症頓退却去附子又二劑全愈薛按
天泡瘡七十
天泡瘡形如水泡皮薄而澤或生頭面或生遍身乃太陰陽明風熱所致故見於皮毛肌肉之間宜淸血凉血熱解則愈如兼表邪而發熱脈數者宜荊防敗毒散如火盛者或加芩連連翹金銀花玄參之屬如焮腫疼痛脈數便結者此表裏俱實也宜防風通聖散雙解之如外多毒水以金黃散敷之無有不愈
赤白游風七十一
立齋曰赤白游風屬脾肺氣虛腠理不密風熱相搏或寒閉腠理內熱怫鬱或因虛火內動外邪所承或肝火血熱風熱所致治法若風熱用小柴胡湯加防風連翹血熱用四物湯加柴胡山梔丹皮風熱相搏用荊防敗毒散內熱外寒用加味羌活湯胃氣虛弱用補中益氣湯加羌活防風及消風散血虛用加味逍遙散陰虛逍遙散六味丸肝腎虛熱用六味丸則火自息風自定癢自止若用祛風辛熱之劑則肝血愈燥風火愈熾元氣愈虛腠理不閉風客內淫腎氣受傷相火翕合血隨火耗反爲難治矣
一男子秋間發疙瘩此元氣虛而外邪所侵也先用九味羌活湯二劑又用補中益氣加羌防而愈後不愼起居盜汗晡熱口乾唾痰體倦懶言用補中益氣湯加減八味丸而愈一婦人身如丹毒搔破膿水淋漓熱渴頭暈日晡益甚用加味逍遙散而愈一女子赤暈如霞作癢發熱用加味小柴胡湯加生地連翹丹皮而愈俱薛按
翻花瘡七十二
立齋曰翻花瘡者由瘡瘍潰後肝火血燥生風所致或瘡口胬肉突出如菌大小不同或出如蛇頭長短不一治法當滋肝補氣外塗藜蘆膏胬肉自入須候元氣漸復膿毒將盡塗之有效不然雖入而復潰若誤用刀鍼蝕藥灸火其勢益甚或出血不止必致寒熱嘔吐等症須大補脾胃爲善
判官張承恩內股患癰將愈翻出一肉如菌余曰此屬肝經風熱血燥當淸肝熱養肝血彼爲不然乃內用降火外用追蝕蝕而復翻翻而復蝕其肉益大元氣益虛始信余言遂內用梔子淸肝散外用藜蘆膏而痊一上舍素膏粱善怒耳下結一核從潰而瘡口翻張如菌焮連頭痛或胸脇作脹或內熱寒熱或用淸熱消毒之藥年餘未瘥余用補中益氣湯六味地黃丸而尋愈一男子背瘡斂如豆許翻出肉寸餘用消蝕割繫法屢去屢大此肝經血虛風熱余用加味逍遙散三十餘劑塗藜蘆膏而消又用八珍湯倍用蔘芪歸朮而斂一婦人素善怒臂患癰瘡口出肉長二寸許此肝腎鬱怒氣血虛而風內動也用加味逍遙散塗藜蘆膏而愈後因怒患處脹悶遍身汗出如雨此肝經風熱風能散氣故耳仍用前散幷八珍湯而愈俱薛按
痔漏七十三附臟毒下血按
丹溪云漏瘡須先服補藥以生氣血卽蔘芪歸朮芎大劑爲主外以炮附子爲末唾津和爲餠如三錢厚安瘡上以艾炷灸之漏大艾炷亦大漏小艾炷亦小但灸令微熱不可令痛乾則易之如困則止來日如前再灸直至肉平爲效亦有用附片灸之以補氣血藥作膏貼之
立齋曰痔屬肝脾腎三經凡陰精虧損者難治多成漏症若肺與大腸二經風熱濕熱者熱退自愈若不守禁忌者亦成漏症此因醉飽入房筋脈橫解精氣脫泄熱毒承虛流注或淫極强固其精以致木承火勢而侮金或炙煿厚味過多或勞傷元氣陰虛火熾皆成斯疾若破而不愈卽成漏矣有串臀者有串陰者有串腸者有穢從瘡口而出者形雖不同治頗相似其腸頭腫成塊者濕熱也作痛者風熱也大便燥結者火也潰而爲膿者熱勝血也當各推其所因而治之
治法曰凡初起焮痛便秘小便不利者宜淸熱凉血潤燥疎風若氣血虛而爲寒凉傷損者宜調養脾胃滋補陰精大便秘澁或作痛者潤燥除濕肛門墜痛者瀉火導濕下墜腫痛而癢者祛風勝濕小便澁滯腫痛者淸肝導濕其成漏者養元氣補陰精爲主大凡痔漏下血服凉血藥不應者必因中氣虛不能攝血非補中升陽之藥不能愈切忌寒凉之劑亦有傷濕熱之食成腸癖而下膿血者宜苦寒之劑內疎之脈弦絶濇者難治滑大柔和者易治經云因而飽食筋脈橫解腸澼爲痔其屬肝脾腎也明矣若有患痔而兼疝患疝而兼下疳皆屬肝腎不足之變症但用地黃丸益氣湯以滋化源爲善若專服寒凉治火者無不致禍
一男子患痔成漏每登厠則痛以秦艽防風湯加條芩枳殼四劑而愈以四物加升麻芩連荊防不復作一男子患痔漏每登厠則肛門下脫作痛良久方收以秦艽防風湯數劑少愈乃去大黃加黃芪川芎芍藥而痛止更以補中益氣湯二十餘劑後再不脫一儒者膿血淋漓口乾作渴晡熱便血自汗盜汗余謂此肝腎陰虛也不信仍服四物芩連知檗之類食少瀉嘔余先用補中益氣湯加茯苓半夏炮薑脾胃漸醒後用六味丸朝夕服兩月餘諸症悉愈一男子患此服寒凉之劑侵晨去後不實食少體倦口乾作渴小腹重墜余用補中益氣湯而下墜頓止用四神丸而食進便實用地黃丸而瘡尋愈俱薛按
一男子臟毒下血服凉藥敗毒藥不惟不能止且飮食日減肢體愈倦脈數而濇先以補中益氣湯數劑少止更以六君子湯加升麻炮薑四劑而止乃去炮薑加芎歸月餘脾胃亦愈嘗治積熱成風下血者先以敗毒散散之胃寒氣弱者用四君子湯或蔘苓白朮散補之幷效一男子臟毒下血脾氣素弱用六君子湯加芎歸枳殼地楡槐花治之而愈後因謀事血復下諸藥不應余意思慮傷脾所致遂投以歸脾湯四劑而痊大抵此症所致之由不一當究其因而治之丹溪云芎歸湯一劑乃調血之上品熱加赤茯苓槐花冷加白茯苓木香此則自根自本之論也雖然血氣出於穀氣故大腸下血以胃藥收功宜四君子湯或蔘芪白朮散以枳殼散小烏沈湯和之胃氣一回血自循經絡矣凡腸風者邪氣外入隨感隨見臟毒者蘊積毒久而始見又云人惟坐臥風濕醉飽房勞生冷停寒酒麵積熱以致營血失道滲入大腸此腸風臟毒之所由作也挾熱下血者淸而色鮮挾冷下血者濁而色黯淸則爲腸風濁則爲臟毒先便而後血者其來遠先血而後便者其來近治法大要先當解散脾胃風邪熱則敗毒散冷則不換金正氣散加川芎當歸後隨其冷熱治之一婦人素患痔漏每因熱則下血數滴以四物湯加黃連治之卽愈後爲大勞瘡發腫痛經水不止脈洪大無力此勞傷血氣火動而然也用八珍湯加芩連蒲黃二劑而止後去蒲黃芩連加地骨皮數劑而安丹溪曰婦人崩中者由臟腑傷損衝任二脈血氣俱虛故也若勞動過極臟腑俱傷以致衝任氣虛不能約制經血故忽然而下謂之崩中暴下治宜大補氣血之藥擧養脾胃微加鎭墜心火之劑以治其心補陰瀉陽經自止矣俱薛按
論外通用方
枯痔水澄膏外科
如神千金方外科
三品錠子外科
羊膽膏外科
熊膽膏外科
水銀棗子膏外科
蝸牛膏外科
一方凡痔瘡初起痛癢不止以舊布鞋底烘熱頻頻熨之冷則再烘再熨其痛癢則止
一灸法命門灸七壯治五種痔漏長强灸隨年壯治五痔便血最效
一法治痔疾大如胡瓜貫於腸頭發則疼痛僵仆先以荊芥湯洗之以艾灸其上三五壯若覺一道熱氣貫入腸中必大瀉鮮血穢血一時許覺痛甚後其疾乃愈
跌打損傷七十四
凡跌打損傷或從高墜下惡血流於內不分何經之傷皆肝之所主蓋肝主血也故凡敗血凝滯從其所屬而必歸於肝多在脇肋小腹者皆肝經之道也若其壅腫痛甚或發熱自汗皆當酌其虛實而以調血行經之藥治之
一脈法如內經曰肝脈搏堅而長色不靑當病墮若搏因血在脇下令人嘔逆金匱云寸口脈浮微而濇然當亡血若汗出設不汗出者當身有瘡被刀斧所傷亡血故也脈經云金瘡出血太多其脈虛細沈小者生浮數實大者死砍刺出血不止其脈來大者七日死滑細者生從高顚仆內有瘀血腹脹脈堅强者生小弱者死破傷有瘀血在內者脈堅强實則生虛小弱則死若血亡過多者脈細小則生浮大數實則死皆爲脈病不相應故也
一治法凡胸滿脇脹者宜行血老弱者宜行血活血腹痛者宜下血瘀肉不潰或潰而不斂宜大補氣血若打撲墜墮稍輕別無瘀血等證而疼痛不止者惟和氣血調經脈其痛自止更以養氣血健脾胃則無有不效亦有痛傷胃氣作嘔或不飮食者以四君子湯加當歸砂仁之類調之若有瘀血不先消散而加補劑則成實實之禍設無瘀血而妄行攻利則致虛虛之禍故凡治此症須察所患輕重有無瘀血及元氣虛實不可槪行攻下致成敗症蓋打撲墜墮皮肉不破肚腹作痛者必有瘀血在內宜以復元活血湯攻之老弱者四物湯加紅花桃仁穿山甲補而行之若血去多而煩躁此血虛也名曰亡血宜補其血如不應當以獨蔘湯補之一凡損傷不問老弱及有無瘀血停積俱宜服童便以酒佐之推陳致新其功甚大若脇脹或作痛或發熱煩躁口乾喜冷惟飮熱童便一甌勝服他藥他藥雖亦可取效但有無瘀血恐不能盡識反致誤人惟童便不動臟腑不傷氣血萬無一失嘗詢之諸營操軍常有墜馬傷者何以愈之俱對曰惟服熱童便卽愈此其屢試之驗亦明矣然惟胃虛作嘔及中寒泄瀉者不可服大凡腫痛或傷損者以葱搗爛炒熱罨之或用生薑葱白同搗爛和麵炒熱罨之尤妙或用生薑陳酒糟同搗爛炒熱罨之亦可外治損傷諸方如秘傳正骨丹沒藥降聖丹當歸導滯散黑丸子本事接骨方十味沒藥丸洗損傷等十餘方俱有妙用所當詳察
立齋曰予於壬申年被重車碾傷悶瞀良久復蘇胸滿如築氣息不通隨飮熱童便一碗胸寬氣利惟小腹作痛吾鄕銀臺徐東濠先生與復元活血湯一劑便血數升腫痛悉退更服養血氣藥而痊戊辰年公事居庸見覆車被傷者七八人仆地呻唫一人未蘇予俱令以熱童便灌之皆得無事
杖瘡七十五
杖瘡一症凡其甚者必以瘀血爲患血瘀在外者淺則砭之深則刺之內潰者開之腐肉者取之血瘀在內者宜以活血流氣之藥和之甚者利之行之此治血凝之法也然其受刑之時號叫則傷氣忍痛則傷血悲憤則傷志血氣精志俱傷虛所必致若不培補則羸困日甚矣況脾主肌肉脾氣受傷則飮食必減血脈損壞則肌肉俱病故凡旣傷之後但察其虛多滯少者則宜以蔘芪歸朮熟地甘草之屬專理脾氣以托氣血脾健則元氣日復肌肉自生可保無虞矣其有傷筋骨而作痛者宜沒藥降聖丹治之若牙關緊急或腰背反張者以玉眞散治之幷效總之此症宜先察其有瘀無瘀及形氣虛實酌而治之凡諸變症治法有未盡者宜與前跌打損傷條互參通用外杖瘡四方見外科方中
文刑部用晦伏闕諫南巡受杖瘀血已散壞肉不潰用托裏之藥稍潰而膿淸此氣血虛也非大劑蔘芪不能補文君亦善醫以爲恐腹滿予强之而飮食稍思遂加大補劑飮食日進肉潰膿稠而愈又治江翰林諸公與文同事者九人皆先散其瘀血漸用排膿托裏之藥俱愈夏鳳北京人因杖瘡臀膝通潰膿瘀未出時發昏憒此膿毒內作而然也急與開之昏憒愈甚此虛也以八珍湯一服少可數服死肉自腐頓取之令用猪蹄湯洗淨以神效當歸膏塗貼再以十全大補湯兩月而愈若更投破血之劑則危矣薛按
破傷風七十六
病機云破傷風者有因卒暴傷損風寒襲之傳播經絡致使寒熱更作身體反張口噤不開甚者邪氣入臟有因諸瘡不瘥營衛俱虛肌肉不生瘡眼不合邪亦能外入於瘡爲破傷風之候有諸瘡不瘥擧世皆言著灸爲上是爲熱瘡而不知火熱客毒逐經爲變不可勝數微則發熱甚則生風而搐或角弓反張口噤目斜亦有破傷不灸而病此者因瘡着白痂瘡口閉塞氣難通泄故陽熱易爲鬱結熱甚則生風也
徐用誠曰此論所因有四二者因瘡口入風似屬外因一者因灸生熱似屬不內外因一者因瘡口閉塞內熱生風似屬內因也又云破傷風症古方藥論甚少豈非以此疾與中風同論故不別立條目也惟河間論與傷寒表裏中三法同治其言病因有因外傷於風者有因灸者有因內熱所作者然與中風相似也但中風之人尙可淹延歲月而破傷風者犯之多至不救蓋中風有在經在腑在臟之異獨入臟者最難治破傷風或始而出血過多或瘡早閉合瘀血停滯俱是陰虛受病乃五臟之所主故此風所傷始雖在表卽隨必傳入臟故多死也此病或因瘡口坦露或因瘡口閉密皆能爲之若病已十分安全而忽有此大抵皆由內氣虛而有鬱熱者乃得之若內氣壯實而無鬱熱者雖害而無所害也
立齋曰大法破傷中風風熱燥甚怫鬱在表而裏氣尙平者必善伸數欠筋脈拘急時或惡寒或筋惕而播脈浮數而弦皆表證也宜以辛熱治風之藥開散結滯是與傷寒表熱怫鬱而以升麻湯辛熱發散者同也然凡用辛熱開其風熱結滯者宜以寒藥佐之則免其藥雖中病而風熱轉甚也如治傷寒發熱用麻黃桂枝而加黃芩知母石膏之類是也若近世以甘草滑石葱豉寒藥發散甚妙若表病不已漸傷入裏裏又未太甚而脈在肌肉者宜以退風熱開結滯之寒藥調之或微加治風辛熱亦得猶傷寒在半表半裏而以小柴胡和解之意也若裏熱已甚而舌强口噤項背反張驚搐惕搦涎唾稠粘胸腹滿塞或便溺閉結或時汗出脈洪數而弦然出汗者由風熱甚於裏而表邪已罷腠理疎泄心火內盛故汗出也法宜除風散結以寒藥下之後用退風熱開鬱滯之寒藥調之熱退結散則風自愈矣凡治此者亦宜用按摩導引之法及以藥斡開牙關勿令口噤使粥藥得下也
一婦人臀癰將愈患破傷風發熱搐搦脈浮數予以當歸地黃湯治之彼不信乃服發散敗毒藥果甚始信而服之數劑而痊一男子背瘡未痊斂以膏藥剪孔貼之患破傷風症而歿此先失於內補外邪襲其虛耳余見此症貼膏藥剪孔欲其通氣而反患破傷風搽斂藥生肌欲其收口而反助餘毒以致歿者多矣可不愼哉薛按
破傷風通用方
豨薟酒外科
蜈蚣散外科
大芎黃湯外科
羌活湯外科
白朮防風湯外科
玉眞散外科
敷藥外科
養血當歸地黃湯外科
類破傷風七十七
立齋曰大凡癰疽潰後筋糜肉爛膿血大泄陽隨陰散或筋脈拘急惡寒惕搦甚者舌强口噤項背反張痰涎壅盛便閉汗出不時發熱此氣血俱虛而變見若此雖與破傷風相類而主治之法但當大補血氣若果有風症亦須以大補氣血爲主而兼以治風之藥設若不審是非而妄藥之則誤矣
司徒邊華泉肩患癰而發熱目直或瞤殊類中風日晡熱甚脈益數此足三陰氣血虧損虛火妄動也用蔘芪歸朮炙甘草加酒炒黑黃檗五味麥冬肉桂四劑而愈又數劑而斂一儒者患腿癰深蓄於內肉色不變久不穿潰鍼出膿瘀五碗許惡證騈臻全類中風此脾胃虛而變證也用六君子湯加當歸炮薑及聖愈湯各四劑而安又勞心不寐用歸脾湯而愈薛按
斑疹丹毒七十八
斑疹一症雖已有正門詳載然彼以小兒麻瘄爲言其有非麻瘄而無論大人小兒忽患斑疹小瘡者此雖與彼相類而實有小異也是亦不可不辨而治之蓋多由風熱外感之症耳治此之法脈浮而身熱有表證者惟散風邪爲主脈浮而數者祛風兼淸熱脈沈滑而無表證者淸火爲主脈浮沈俱滑數而表裏兼見者宜表裏雙解之然惟小兒多有此症須察其表裏虛實酌而治之可也總之小兒脆弱宜安裏之藥多攻發之藥少秘則微泄之結則微導之但令邪氣不壅而散之易則症輕而兒自安矣大抵身溫煖者順身凉者逆
王海藏曰前人云首尾俱不可下者何也曰首不可下者爲斑未見於表下則邪氣不得伸越此脈症有表而無裏故禁首不可下也尾不可下者爲斑毒已顯於外內無根蒂大便不秘本無一切裏證下之則斑氣陷逆故禁尾不可下也
潔古曰斑疹之病其爲症各異發焮腫於外者屬少陽三焦相火也謂之斑小紅靨行皮膚之中不出者屬少陰君火也謂之疹凡見斑症若自吐瀉者多吉愼勿亂治謂邪氣上下俱出也若斑疹幷出者其邪必甚小兒難勝是以多生別症也然首尾皆不可下
立齋曰凡小兒丹毒遍身俱赤不從砭治以致毒氣入腹則不救蓋此症乃惡毒熱血蘊蓄於命門遇相火而合起也如霞片者須砭去惡血爲善如腫起赤色游走不定者宜先以生麻油塗患處砭之以泄其毒凡從四肢起入腹者不治雖云丹有數種治有數法無如砭之爲善常見患稍重者不用砭法俱不救
一婦人患斑作癢脈浮以消風散四劑而愈一婦人患斑作癢脈浮數以人蔘敗毒散二劑少愈更以消風散四劑而安一男子患斑色赤紫焮痛發熱喜冷脈沈實以防風通聖散一劑頓退又以荊防敗毒散加芩連四劑而愈一老人患疹色微赤作癢發熱以人蔘敗毒散二劑少愈以補中益氣湯加黃芩山梔而愈一小兒患疹發熱作痛煩渴欲以淸凉飮下之診其脈不實擧指不數此邪在經絡也不可下遂以解毒防風湯二劑而愈此症小兒多患之須詳審在表在裏及邪之微甚而治之一小兒作癢發熱以犀角散一劑作吐瀉此邪氣上下俱出也毒必自解少頃吐瀉俱止其疹果消吐瀉後脈見七至此小兒和平之脈也邪已盡矣不須治果愈俱薛按
一男子患丹毒焮痛便秘脈數而實服防風通聖散不應令砭患處去惡血仍用前藥而愈一小兒腿患丹如霞游走不定先以麻油塗患處砭出惡血毒卽漸散更以神功托裏散一劑而安一小兒患丹毒外勢雖輕內則大便不利此患在臟也服大連翹飮敷神功散而瘥一小兒遍身皆赤砭之投解毒藥而愈嘗治小兒丹毒便秘或煩躁者服五福化毒丹亦效俱薛按
一白虎丹方治在外科方二九二
瘤贅七十九
立齋曰內經云肝主筋而藏血心裹血而主脈脾統血而主肉肺司腠理而主氣腎統骨而主水若怒動肝火血涸而筋攣者自筋腫起按之如筯久而或有赤縷名曰筋瘤若勞役火動陰血沸騰外邪所搏而爲腫者自肌肉腫起久而有赤縷或皮俱赤者名曰血瘤若鬱結傷脾肌肉消薄外邪所搏而爲腫者自肌肉腫起按之實軟名曰肉瘤若勞傷肺氣腠理不密外邪所搏而壅腫者自皮膚腫起按之浮軟名曰氣瘤若勞傷腎水不能榮骨而爲腫者自骨腫起按之堅硬名曰骨瘤夫瘤者留也隨氣凝滯皆因臟腑受傷氣血乖違當求其屬而治其本大凡屬肝膽二經結核宜八珍加山梔膽草以養氣血淸肝火六味丸以養肺金生腎水若屬肝火血燥須生血凉血用四物生地丹皮酒炒黑膽草山梔若中氣虛者補中益氣湯兼服之若治失其法脾胃虧損營氣虛弱不能濡於患處或寒氣凝於瘡口營氣不能滋養於患處以致久不生肌而成漏者悉宜調補脾氣則氣血壯而肌肉自生矣若不愼飮食起居及七情六淫或用寒凉蝕藥蛛絲纏芫花線等法以治其外則誤矣
按瘤贅一症如前薛論已盡其略然此五瘤之外又惟粉瘤爲最多蓋此以腠理津沫偶有所滯聚而不散則漸以成瘤是亦粉刺之屬但有淺深耳深者在皮裏則漸大成瘤也余嘗聞之先輩曰瘤贅旣大最畏其破非成膿者必不可開開則牽連諸經漏竭血氣最難收拾無一可活及詳考薛按所載數人凡其潰破者皆至不治誠信然也不可不知玆紀予於三旬之外忽於臀下肛門前骨際皮裏生一小粒初如綠豆許不以爲意及半年而如黃豆矣又一年而如皂子復如栗矣此時承馬坐椅皆有所礙而漸至痛矣然料此非敷藥可散又非煎藥可及使其日漸長大則如升如斗懸掛腰股間行動不便豈不竟成廢物乎抱憂殊甚謀之識者皆言不可割刺恐爲禍不小予熟籌數月莫敢妄動然竊計此時承小不取則日後愈大愈難矣將奈之何嘗見人臀股間受箭傷者未必卽死此之利害不過如是遂決意去之一日飮酒微醺承醉以柳葉鍼刺之所出者皆如豆腐白皮之屬蓋卽粉瘤也刺後頓消予甚快然及兩日後則腫如熱癰予以會通膏貼三日膿潰而愈予又快然不兩日又腫起更熱更大予則大懼大悔謂瘤贅誠不可刺也然而無奈復以會通膏貼之又三日而大潰則潰出一囊如魚胞者然後收口全愈今愈後數十年此間仍有一小竅誠險證也向非予之勇決則此後不知作何狀使開之再遲則眞有不可收拾矣是以病不早治則不知所終此亦可爲治病者之鑑新按
一刺灸法向一人於眼皮下弦生一小瘤初如米粒漸大如豆其人疑畏求治於外料彼用攢鍼三四枚翻轉眼皮刺其內膜少少出血如此二三次其瘤日縮竟得盡消又一人於手臂上生一瘤漸大如龍眼其人用小艾於瘤上灸七壯竟爾漸消不長亦善法也或用隔蒜灸之亦無不可一凡於不便處有生此物者當以此二法酌宜用之大都筋病宜灸血病宜刺或有以蘿蔔子南星朴硝之類敷而治者亦可暫消若欲拔根無如前法
一蛛絲纏法可治瘤贅未甚大者其法最妙予嘗見一人於腹上生一瘤其大如胡桃一治者取蛛絲撚成粗線纏扎其根數日其絲漸緊瘤根漸細屢易屢細不十日竟爾脫落誠奇法也可見諸線日鬆惟蛛絲日緊物理之妙有當格致者如此然亦纏治宜早若形勢旣大恐不宜也
薛氏按曰一男子左腿外側近臀腫一塊上有赤縷三年矣飮食起居如常觸破湧出膿血發熱惡寒此膽經受症故發於腿外側診其脈左尺洪數左關弦洪此腎水不能生肝木用補中益氣湯六味地黃丸而痊一男子小腹患之膿水淋漓此足三陰之證用補中益氣加麥門五味以培脾土用六味地黃丸以生腎水更用蘆薈丸以淸肝火而斂一老儒眉間患之三年其狀如紫桃下墜蓋目按之如水囊此肝脾之證膿瘀內潰而然耳遂刺出血膿目卽開以炒黑膽草山梔芎歸芍藥柴胡白朮茯苓等藥而愈
疣八十
立齋曰疣屬肝膽經風熱血燥或怒動肝火或肝客淫氣所致蓋肝熱水涸腎氣不榮故精亡而筋攣也宜以地黃丸滋腎水以生肝血爲善若用蛛絲纏螳螂蝕著艾灸必致多誤大抵此症與血燥結核相同故外用腐蝕等法內服燥血消毒則精血愈虛肝筋受傷瘡口翻突開張卒成敗症
府庫朱宏仁年二十右手背近中指患五疣中一大者如黃豆餘皆如聚黍拔之如絲長三四寸許此血燥筋縮也用淸肝益營湯五十餘劑而愈府庠沈嫗文幼嚙指甲及長不能自禁余曰此肝火血燥也又頸側常生小疣子屢散屢發又臂生一塊如綠豆大若觸碎則如斷束縷扯之則長縱之則縮後兩鬢發白點求治余曰子素肝病此部亦屬肝膽經也夫爪爲筋之餘膽行人身之側正與嚙爪生疣等症相應須滋補腎水以生肝膽則諸病自愈矣乃與六味地黃丸服之二年白點自退疣亦不生一男子小腹中一塊不時攻痛或用行氣化痰等藥不應猶以爲血鱉服行氣逐血之劑後手背結一疣子漸長寸許形如鱉狀肢體間如豆大者甚多彼疑鱉生子今發於外亦用行血虛症悉至左尺洪數關脈洪數而弦余以爲腎水不能生肝木以致肝火血燥而筋攣用六味地黃丸生腎水滋肝血三月餘諸症悉愈一婦人左手背幷次指患五六枚如熟椹內熱晡熱月經素不及期余曰此因肝脾血虛而有熱也當調補二經使陰血生而諸症自愈不信乃用艾灸手卽腫脹發熱手指皆攣兩脇項及胸乳間皆患疣經行無期余用加味逍遙散少加炒黑黃連數劑漸愈乃去黃連更佐以歸脾湯各患漸愈又百餘劑經行如期再用地黃丸三料而痊俱薛按
外科下論列方
四物湯補陣
八珍湯補陣
一陰煎新方補陣
四順散外科
八正散寒陣
五積散散陣
五苓散和陣
四生散外科
三氣飮新方熱陣
十宣散痘疹
四七湯和陣
五寶丹外科
六味丸補陣
四神丸熱陣
二神丸熱陣
八味丸補陣
理中湯熱陣
歸脾湯補陣
生脈散補陣
大營煎新方補陣
還少丹補陣
右歸丸新方補陣
芎歸湯痘疹
坎離丸寒陣
內塞散痘疹
保陰煎新方寒陣
聖愈湯補陣
托裏黃芪湯外科
玉露散婦人
托裏散外科
排膿散外科
寧肺散固陣
連翹湯外科
桔梗湯外科
犀角散痘疹
射干湯外科
消風散散陣
漏蘆湯外科
化毒丹外科
檳蘇散外科
搜風湯未記
凉膈散攻陣
回生丹外科
通關散因陣
奪命丹外科
通氣散外科
大黃湯外科
必效散外科
枳殼散寒陣
承氣湯攻陣
淸凉飮外科
會膿散外科
桃仁湯外科
槐花蕊新方因陣
牡蠣散外科
萆薢湯外科
槐花酒外科
苦參丸外科
滋腎丸寒陣
導水丸攻陣
蠟礬丸外科
當歸丸外科
黑丸子外科
茯苓膏外科
四君子湯補陣
六君子湯補陣
仙遺糧湯外科
小柴胡湯散陣
小靑龍湯散陣
大防風湯補陣
小烏沈湯和陣
大秦艽湯和陣
大蘆薈丸小兒
牡丹皮湯外科
牡丹皮散外科
瓜子仁湯外科
薏苡仁湯外科
紫菀茸湯外科
梔子仁湯寒陣
五加皮飮外科
製甘草湯外科
金銀花散外科
仙方活命飮外科
人蔘敗毒散散陣
神功托裏散外科
補中益氣湯補陣
十全大補湯補陣
荊防敗毒散痘疹
蔘芪補肺湯外科
內補黃芪湯外科
蔘苓白朮散補陣
蔘朮補脾湯外科
人蔘養營湯補陣
人蔘平肺散寒陣
蔘芪內托散痘疹
九味異功煎新方因陣
加味歸脾湯補陣
當歸補血湯補陣
加味四物湯補陣
加味地黃丸外科
當歸川芎湯外科
加味逍遙散補陣
附子八物湯外科
加減八味丸外科
益氣養營湯外科
托裏當歸湯外科
托裏消毒散外科
內托羌活湯外科
補陰八珍湯外科
加味羌活湯外科
九味羌活湯散陣
淸肝益營湯外科
復元活血湯外科
當歸拈痛湯寒陣
芍藥蒺藜煎新方因陣
龍膽瀉肝湯寒陣
加味龍膽瀉肝湯寒陣
黃連解毒湯寒陣
普濟消毒飮寒陣
升麻黃連湯外科
連翹歸尾煎新方因陣
連翹消毒散外科
蠲痺消毒散外科
梔子淸肝湯寒陣
芩連消毒飮寒陣
五香連翹湯外科
換肌消毒散外科
柴胡淸肝散寒陣
淸心蓮子飮寒陣
黃連消毒散外科
葛根牛蒡湯外科
白芷胃風湯外科
內疎黃連湯外科
犀角地黃湯外科
犀角升麻湯外科
解毒防風湯外科
秦艽防風湯外科
神效栝蔞散外科
獨活寄生湯和陣
防風通聖散攻陣
當歸導滯散外科
五利大黃湯外科
五福化毒丹外科
飛龍奪命丹外科
方脈流氣飮外科
牛黃雙解散外科
遇仙無比丸外科
瘡科流氣飮外科
加減小續命湯散陣
靑州白丸子和陣
沒藥降聖丹外科
不換金正氣散和陣
十味沒藥丸外科
本事接骨方外科
葶藶大棗瀉肺湯和陣
秘傳正骨丹外科
楊梅癰漏方外科
雄黃解毒散外科
廣瘡點藥新方因陣
洗損傷方外科
杖瘡四方外科
附子餠外科
豆豉餠外科
木香餠外科
桑枝灸外科
猪蹄湯外科
騎竹馬法外科
百草煎新方因陣
葱熨法外科
鍼頭散外科
降癰散新方因陣
神功散外科
金黃散外科
如神散外科
螵蛸散新方因陣
冲和膏外科
太乙膏外科
當歸膏外科
火龍膏外科
琥珀膏外科
神異膏外科
會通膏外科
烏金膏外科
藜蘆膏外科
芫花線外科
秘傳水銀膏新方因陣
景岳全書卷之四十八大集本草正上
山草部
人蔘反藜蘆
味甘微苦微溫氣味頗厚陽中微陰氣虛血虛俱能補陽氣虛竭者此能回之於無何有之鄕陰血崩潰者此能障之於已決裂之後惟其氣壯而不辛所以能固氣惟其味甘而純正所以能補血故凡虛而發熱虛而自汗虛而眩運虛而困倦虛而驚懼虛而短氣虛而遺泄虛而瀉利虛而頭疼虛而腹痛虛而飮食不運虛而痰涎壅滯虛而嗽血吐血虛而淋瀝便閉虛而嘔逆躁煩虛而下血失氣等症是皆必不可缺者第欲以氣血相較則人蔘氣味頗輕而屬陽者多所以得氣分者六得血分者四總之不失爲氣分之藥而血分之所不可缺者爲未有氣不至而血能自至者也故扁鵲曰損其肺者益其氣須用人蔘以益之肺氣旣王餘臟之氣皆王矣所以人蔘之性多主於氣而凡臟腑之有氣虛者皆能補之
然其性溫故積溫亦能成熱若云人蔘不熱則可云人蔘之性凉恐未必然雖東垣云人蔘黃芪爲退火之聖藥丹溪云虛火可補蔘朮之類是也此亦皆言虛火也而虛火二字最有關係若內眞寒而外假熱者是爲眞正虛火非放膽用之必不可也然有一等元陰虧乏而邪火爍於表裏神魂躁動內外枯熱眞正陰虛一證誰謂其非虛火若過用人蔘果能助熱若王節齋云陽旺則陰愈消及節要云陰虛火動者勿用又曰肺熱還傷肺等說固有此理亦不可謂其盡非而近之明哲如李月池輩皆極不然之恐亦未必然也夫虛火二字最當分其實中有虛虛中有實陽中有陰陰中有陽惟勿以成心而執己見斯可矣如必欲彼此是非是所謂面東方不見西牆皆未得其中也予請剖之曰如龍雷之火原屬虛火得水則燔得日則散是卽假熱之火故補陽卽消矣至若亢旱塵飛赤地千里得非陽亢陰虛而亦可以補陽生陰乎或必曰此正實火也得寒則已予曰不然夫炎暑酷烈熱令大行此爲實火非寒莫解而乾枯燥旱泉源斷流是謂陰虛非水莫濟此實火之與陰虛亦自判然可別是以陰虛而火不盛者自當用蔘爲君若陰虛而火稍盛者但可用蔘爲佐若陰虛而火大盛者則誠有暫忌人蔘而惟用純甘壯水之劑庶可收功一證不可不知也予非不善用人蔘者亦非畏用而不知人蔘之能補陰者蓋以天下之理原有對待謂之曰陰虛必當忌蔘固不可謂之曰陰虛必當用蔘亦不可要亦得其中和用其當而已矣觀者詳之
黃芪
味甘氣平氣味俱輕升多降少陽中微陰生者微凉可治癰疽蜜炙性溫能補虛損因其味輕故專於氣分而達表所以能補元陽充腠理治勞傷長肌肉氣虛而難汗者可發表疎而多汗者可止其所以止血崩血淋者以氣固而血自止也故曰血脫益氣其所以除瀉痢帶濁者以氣固而陷自除也故曰陷者擧之然其性味俱浮純於氣分故中滿氣滯者當酌用之
白朮
味甘辛氣溫氣味俱厚可升可降陽中有陰氣中有血其性溫燥故能益氣和中補陽生血煖胃消穀益津液長肌肉助精神實脾胃止嘔逆補勞倦進飮食利小水除濕運痰消浮去脹治心腹冷痛胃虛下痢痃癖癥瘕制以人乳欲潤其燥炒以壁土欲助其固佐以黃芩淸熱安胎以其性澁壯氣故能止汗實表而癰疽得之必反多膿奔豚遇之恐反增氣及上焦燥熱而氣多壅滯者皆宜酌用之然冬朮甘而柔潤夏朮苦而燥烈此其功用大有不同不可不爲深辨也若於飢時擇肥而甘者嚼而服之服之久久誠爲延壽之物是實人所未知
蒼朮
味苦甘辛性溫而燥氣味俱厚可升可降陽也用此者用其溫散燥濕其性溫散故能發汗寬中調胃進食去心腹脹疼霍亂嘔吐解諸鬱結逐山嵐寒疫散風眩頭疼消痰癖氣塊水腫脹滿其性燥濕故治冷痢冷洩滑瀉腸風寒濕諸瘡與黃檗同煎最逐下焦濕熱痿痺若內熱陰虛表疎汗出者忌服然惟茅山者其質堅小其味甘醇補益功多大勝他朮
甘草
味甘氣平生凉灸溫可升可降善於解毒反甘遂海藻大戟芫花其味至甘得中和之性有調補之功故毒藥得之解其毒剛藥得之和其性表藥得之助其升下藥得之緩其速助蔘芪成氣虛之功人所知也助熟地療陰虛之危誰其曉焉祛邪熱堅筋骨健脾胃長肌肉隨氣藥入氣隨血藥入血無往不可故稱國老惟中滿者勿加恐其作脹速下者勿入恐其緩功不可不知也
黃精
一名救窮草味甘微辛性溫能補中益氣安五臟療五勞七傷助筋骨益脾胃潤心肺塡精髓耐寒暑下三蟲久服延年不飢髮白更黑齒落更生張華博物志言天老曰太陽之草名黃精食之可以長生太陰之草名鉤吻不可食之入口立死此但以黃精鉤吻對言善惡原非謂其相似也而陶弘景謂黃精之葉與鉤吻相似誤服之害人蘇恭曰黃精葉似柳鉤吻蔓生葉如柿葉殊非比類陳藏器曰鉤吻乃野葛之別名二物全不相似不知陶公憑何說此是可見黃精之內本無鉤吻不必疑也
肉蓯蓉
味甘鹹微辛酸氣微溫味重陰也降也其性滑以其味重而甘溫故助相火補精興陽益子嗣治女人血虛不孕煖腰膝堅筋骨除下焦寒痛以其補陰助陽故禁虛寒遺瀝洩精止血崩尿血以其性滑故可除莖中寒熱澁痛但驟服反動大便若虛不可攻而大便閉結不通者洗淡暫用三四錢一劑卽通神效
丹參
味微苦微甘微澁性微凉無毒反藜蘆能養血活血生新血行宿血故能安生胎落死胎血崩帶下可止經脈不勻可調此心脾肝腎血分之藥所以亦能養陰定志益氣解煩療眼疼脚痺通利關節及惡瘡疥癬赤眼丹毒排膿止痛長肉生肌
遠志
味微苦微辛氣溫陽也升也製以甘草湯浸一宿曬乾炒用功專心腎故可鎭心止驚辟邪安夢壯陽益精强志助力以其氣升故同人蔘甘草棗仁極能擧陷攝精交接水火但可爲佐用不宜多神氣上虛者所宜痰火上實者當避
巴戟天
味甘微溫陰中陽也雖曰足少陰腎經之藥然亦能養心神安五臟補五勞益志氣助精强陰治陰痿不起腰膝疼痛及夜夢鬼交遺精溺濁小腹陰中相引疼痛等症制宜酒浸去心微炒或滾水浸剝亦可
仙茅
味辛溫有小毒陽也能助神明强筋骨益肌膚培精血明耳目塡骨髓開胃消食助益房事溫利五臟補煖腰脚此西域婆羅門僧獻方於唐明皇服之有效久秘而後得傳按許眞君書云仙茅久服可以長生其味甘能養肉辛能養節苦能養氣鹹能養骨滑能養膚酸能養筋宜和苦酒服之必效也然仙茅性熱惟陽弱精寒稟賦素怯者宜之若體壯相火熾盛者服之大能動火不可不察凡制用之法於八九月采得用竹刀刮去黑皮切如豆粒糯米泔浸兩宿去赤汁用酒拌蒸之從巳至亥制之極熟自無毒矣然後曝乾搗篩熟蜜丸桐子大每空心酒飮任下二三十丸忌食牛乳及黑牛肉恐減藥力也若隨群補藥中爲丸服之無所不可
天麻
一名赤箭一名定風草味辛平陰中有陽治風虛眩暈頭旋眼黑頭痛諸風濕痺四肢拘攣利腰膝强筋骨安神志通血脈止驚恐恍惚殺鬼精蟲毒及小兒風癎驚氣然性懦力緩用須加倍或以別藥相佐然後見功
沙參反藜蘆
一名鈴兒草味微甘苦氣味俱輕性微寒能養肝氣治多眠除邪熱益五臟陰氣淸肺凉肝滋養血脈散風熱瘙癢頭面腫痛排膿消腫長肌肉止驚煩除疝痛然性緩力微非堪大用易老云人蔘補五臟之陽沙參補五臟之陰特以其甘凉而和補中淸火反而言之故有是論若云對待人蔘則相去遠矣
玄參反藜蘆
味苦甘微鹹氣寒此物味苦而甘苦能淸火甘能滋陰以其味甘故降性亦緩本草言其惟入腎經而不知其尤走肺臟故能退無根浮游之火散周身痰結熱癰逐頸項咽喉痺毒瘰癧結核驅男女傳屍煩躁骨蒸解溫瘧寒熱往來治傷寒熱斑支滿亦療女人産乳餘疾或腸中血瘕熱癥幷療勞傷痰嗽熱煩補腎滋陰明目解渴
茅根
卽白茅味甘凉性純美能補中益氣此良藥也善理血病凡吐血衄血瘀血血閉及婦人經水不調崩中漏下且通五淋除客熱止煩渴堅筋骨療肺熱噦逆喘急解酒毒及黃疸水腫久服大是益人若治癰疽癤毒及諸毒諸瘡諸血或用根搗傅或用此煮汁調傅毒等藥或以酒煮服無不可也茅有數種處處有之惟白者爲勝春生芽布地如鍼故曰茅鍼可以生噉甚益小兒功用亦同
淫羊藿
味甘氣辛性溫乃手足陽明少陰三焦命門藥也主陽虛陽痿莖中作痛化小水益精氣强志意堅筋骨煖下部一切冷風勞氣筋骨拘攣補腰膝壯眞陰及年老昏耄中年健忘凡男子陽衰女子陰衰艱於子嗣者皆宜服之服此之法或單用浸酒或兼佐丸散無不可者制法每擇淨一斤以羊脂四兩同炒油盡用之
苦參反藜蘆
味苦性寒沈也陰也乃足少陰腎經之藥能祛積熱黃疸止夢遺帶濁淸小便利水除癰腫明目止淚平胃氣能令人嗜食利九竅除伏熱狂邪止渴醒酒療惡瘡斑疹疥癩殺疳蟲及毒風煩躁脫眉炒黃爲末米飮調服治腸風下血熱痢
貝母反烏頭
味苦氣平微寒氣味俱輕功力頗緩用須加倍善解肝臟鬱愁亦散心中逆氣祛肺痿肺癰痰膿喘嗽硏末沙糖爲丸含嚥最佳降胸中因熱結胸及乳癰流痰結核若足生人面諸瘡燒灰油調頻敷産難胞衣不出硏末用酒和呑亦除瘕疝喉痺金瘡幷止消渴煩熱赤眼翳膜堪點時疾黃疸能驅又如半夏貝母俱治痰嗽但半夏兼治脾肺貝母獨善淸金半夏用其辛貝母用其苦半夏用其溫貝母用其凉半夏性速貝母性緩半夏散寒貝母淸熱性味陰陽大有不同俗有代用者其謬孰甚
土貝母反烏頭
味大苦性寒陰也降也乃手太陰少陽足陽明厥陰之藥大治肺癰肺痿咳喘吐血衄血最降痰氣善開鬱結止疼痛消脹滿淸肝火明耳目除時氣煩熱黃疸淋閉便血溺血解熱毒殺諸蟲及療喉痺瘰癧乳癰發背一切癰瘍腫毒濕熱惡瘡痔漏金瘡出血火瘡疼痛爲末可敷煎湯可服性味俱厚較之川貝母淸降之功不啻數倍
山慈姑
一名金燈龍味甘微辛有小毒治癰瘍疔腫瘡瘻瘰癧結核破皮攻毒俱宜醋磨傅之除䵟斑剝人面皮宜搗汁塗之幷治諸毒蠱毒蛇蟲狂犬等傷或用酒調服或乾摻之亦治風痰癎疾以茶淸硏服取吐可愈
柴胡
味苦微辛氣平微寒氣味俱輕升也陽中之陰用此者用其凉散平肝之熱入肝膽三焦心胞四經其性凉故解寒熱往來肌表潮熱肝膽火炎胸脇痛結兼治瘡瘍血室受熱其性散故主傷寒邪熱未解溫瘧熱盛少陽頭痛肝經鬱症總之邪實者可用眞虛者當酌其宜雖引淸氣上升然升中有散中虛者不可散虛熱者不可寒豈容誤哉兼之性滑善通大便凡溏泄脾薄者當愼用之熱結不通者用佐當歸黃芩正所宜也愚謂柴胡之性善泄善散所以大能走汗大能泄氣斷非滋補之物凡病陰虛水虧而孤陽勞熱者不可再損營氣蓋未有用散而不泄營氣者未有動汗而不傷營血者營卽陰也陰卽虛矣尙堪再損其陰否然則用柴胡以治虛勞之熱者果亦何所取義耶觀寇宗奭衍義曰柴胡本經幷無一字治勞今人治勞方中鮮有不用者嗚呼凡此誤世甚多嘗原病勞之人有一種臟本虛損復受邪熱者當須斟酌用之如經驗方中治勞靑蒿煎之用柴胡正合宜耳若或無邪得此愈甚雖至死人亦不怨目擊甚多日華子又謂補五勞七傷藥性論亦謂治勞乏羸瘦若此等病苟無實熱醫者執而用之不死何待注釋本草一字不可忽蓋萬世之後所誤無窮可不謹哉觀此寇氏之說其意專在邪熱二字謂但察有邪無邪以決可用不可用此誠得理之見而復有非之者抑又何也卽在王海藏亦曰苟無實熱而用柴胡不死何待凡此所見略同用者不可不察
桔梗
一名薺苨味苦微辛氣微凉氣輕於味陽中有陰有小毒其性浮用此者用其載藥上升故有舟楫之號入肺膽胸膈上焦載散藥表散寒邪載凉藥淸咽疼喉痺亦治赤目腫痛載肺藥解肺熱肺癰鼻塞唾膿咳嗽載痰藥能消痰止嘔亦可寬胸下氣引大黃可使上升引靑皮平肝止痛能解中惡蠱毒亦治驚癎怔忡若欲專用降劑此物不宜同用
防風
味甘辛氣溫升也陽也用此者用其氣平散風雖膀胱脾胃經藥然隨諸經之藥各經皆至氣味俱輕故散風邪治一身之痛療風眼止冷淚風能勝濕故亦去濕除遍體濕瘡若隨實表補氣諸藥亦能收汗升擧陽氣止腸風下血崩漏然此風藥中之潤劑亦能走散上焦元氣誤服久服反能傷人
細辛反藜蘆忌生菜
味大辛氣溫氣味俱厚升也陽也有小毒用此者用其溫散善祛陰分之寒邪除陰經之頭痛益肝溫膽利竅逐諸風濕痺風癎痎瘧鼻齆不聞香臭開關通竅散風淚目疼口臭牙蟲煎湯含漱過服亦散眞氣不可不知此味辛甚故能逐陰分之邪陰分且然陽分可知舊云少陰厥陰之藥然豈有辛甚而不入陽分者但陽證忌熱用當審之
羌活
味微苦氣辛微溫升也陽也用此者用其散寒定痛能入諸經太陽爲最散肌表之寒邪利周身項脊之疼痛排太陽之癰疽除新舊之風濕緣非柔懦之物故能撥亂反正惟其氣雄大能散逐若正氣虛者忌用之
獨活
味苦氣香性微凉升中有降善行滯氣故入腎與膀胱兩經專理下焦風濕兩足痛痺濕癢拘攣或因風濕而齒痛頭眩喘逆奔豚疝瘕腰腹疼痛等症皆宜用之
升麻
味微苦氣平氣味俱輕浮而升陽也用此者用其升散提氣乃脾胃肺與大腸四經之藥善散陽明經風寒肌表邪熱提元氣之下陷擧大腸之脫泄除陽明溫疫表邪解膚腠風熱斑疹引石膏除齒牙臭爛腫痛引葱頭去陽明表證頭疼佐當歸肉蓯蓉可通大便結燥凡癰疽痘疹陽虛不能起發及瀉痢崩淋夢遺脫肛陽虛下陷之類用佐補劑皆所宜也若上實氣壅諸火炎上及太陽表證皆不宜用且其味苦氣散若血氣太虛及水火無根者幷不可用
前胡
味苦氣寒降也陰中微陽去火痰實熱開氣逆結滯轉筋霍亂除胸中痞滿氣喘嘔逆咳嗽煩悶治傷寒寒熱風熱頭疼解嬰兒疳熱
延胡索
味苦微辛氣微溫入肝脾二經善行滯氣破滯血血中氣藥故能止腹痛通經調月水淋滯心氣疼痛破癥癖跌撲凝瘀亦善落胎利小便及産後逆血上衝俱宜以酒煮服或用酒磨服亦可然性惟破氣逐血必眞有血逆氣滯者方可用若産後血虛或經血枯少不利氣虛作痛者皆大非所宜
紫草
味苦性寒此手厥陰足厥陰血分之藥性寒而利能凉血滑血通利二便故痘疹家宜用之凡治痘疹無論未出已出但血熱毒盛或紫或黑而大便秘結者宜用之若已出紅活不紫不黑而大便如常通利者卽不可用故曾世榮活幼心書云紫草性寒小兒脾氣實者猶可用脾氣虛者反能作瀉又若古方惟用其茸亦取其氣輕味薄而有淸凉升發之功也此外可用以解黃疸消腫脹及一切斑疹惡瘡亦以其能利九竅通水道去濕凉血而然也
白芨
味苦澁性收歛微寒反烏頭能入肺止血療肺癰肺痿治癰疽敗爛惡瘡刀箭湯火損傷生肌止痛俱可爲末傅之凡吐血不能止者用白芨爲末米飮調服卽效
三七
味甘氣溫乃陽明厥陰血分之藥故善止血散血定痛凡金刃刀箭所傷及跌撲杖瘡血出不止嚼爛塗之或爲末摻之其血卽止亦治吐血衄血下血血痢崩漏經水不止産後惡血不下俱宜自嚼或爲末米飮送下二三錢若治虎咬蛇傷等症俱可服可傅葉之性用與根大同凡折傷跌撲出血傅之卽止靑腫亦散
白鮮皮
味苦寒性燥而降乃手足太陰陽明之藥解熱黃酒黃急黃穀黃勞黃通關節九竅利血脈小水治時行大熱飮水狂躁叫呼及婦人陰中腫痛小兒風熱驚癎尤治一切毒風風瘡疥癬赤爛楊梅瘡毒眉髮脫落此雖善理瘡瘍而實爲諸黃風痺要藥
秦艽
味苦性沈寒沈中有浮手足陽明淸火藥也治風寒濕痺利小水療通身風濕拘攣手足不遂淸黃疸解溫疫熱毒除口噤牙疼口瘡腸風下血及虛勞骨蒸發熱潮熱煩渴及婦人胎熱小兒疳熱瘦弱等症
地楡
味苦微澁性寒而降旣淸且澁故能止吐血衄血淸火明目治腸風血痢及婦人崩漏下血月經不止帶濁痔漏産後陰氣散失亦歛盜汗療熱痞除惡肉止瘡毒疼痛凡血熱者當用虛寒者不相宜也作膏可貼金瘡搗汁可塗虎犬蛇蟲傷毒飮之亦可
黃芩
味苦氣寒氣輕於味可升可降陰中微陽枯者善於入肺實者善入大腸欲其上者酒炒欲其下者生用枯者淸上焦之火消痰利氣定喘嗽止失血退往來寒熱風熱濕熱頭痛解瘟疫淸咽療肺痿肺癰乳癰發背尤祛肌表之熱故治斑疹鼠瘻瘡瘍赤眼實者凉下焦之熱能除赤痢熱蓄膀胱五淋澁痛大腸閉結便血漏血胎因火盛不安酌佐砂仁白朮腹因火滯爲痛可加黃連厚朴大腸無火滑泄者最當愼用
黃連
味大苦氣大寒味厚氣薄沈也降也降中微升陰中微陽專治諸火火在上炒以酒火在下炒以童便火而嘔者炒以薑汁火而伏者炒以鹽湯同吳茱萸炒可以止火痛同陳壁土炒可止熱瀉同枳實用可消火脹同天花粉用能解煩渴同木香丸和火滯下痢腹痛同吳茱萸丸治胃熱吐呑酸水總之其性大寒故惟平肝凉血肅胃淸腸凉膽止驚癎瀉心除痞滿上可治吐血衄血下可治腸澼便紅療婦人陰戶腫痛除小兒食積熱疳殺蛔蟲消惡瘡癰腫除濕熱鬱熱善治火眼亦消痔漏解烏附之熱殺巴豆之毒然其善瀉心脾實火虛熱妄用必致格陽故寇宗奭曰虛而冷者愼勿輕用王海藏曰夏月久血痢不用黃連陰在內也景岳曰人之脾胃所以盛載萬物發生萬物本象地而屬土土煖則氣行而燥土寒則氣凝而濕土燥則實土濕則滑此天地間不易之至理黃連之苦寒若此所以過服芩連者無不敗脾此其濕滑亦自明顯易見獨因陶弘景別錄中有調胃厚腸之一言而劉河間復證之曰諸苦寒藥多泄惟黃連黃檗性冷而燥因致後世視爲奇見無不謂黃連性燥而厚腸胃凡治瀉痢者開手便是黃連不知黃連黃檗之燥於何見之嗚呼一言之謬流染若此難洗若此悖理惑人莫此爲甚雖曰黃連治痢亦有效者然必其素稟陽臟或多縱口腹濕熱爲痢者乃其所宜且凡以縱肆不節而血氣正强者卽或誤用未必殺人久之邪去亦必漸愈而歸功黃連何不可也此外則凡以元氣素弱傷脾患痢或本無火邪而寒濕動脾者其病極多若妄用黃連則脾腎日敗百無一生凡患痢而死者率由此類可不寒心余爲此言而人有未必信者多以苦燥二字有未明耳故余於傳忠錄辨河間條中復詳言苦味之理以俟衛生仁者再爲贊正庶是非得明而民生有攸賴矣道書言服黃連犯猪肉令人泄瀉
胡黃連
味大苦大寒其性味功用大似黃連能凉肝明目治骨蒸勞熱三消吐血衄血五心煩熱療婦人胎熱虛驚熱痢及小兒疳熱驚癎浸人乳點目甚良
知母
味苦寒陰也其性沈中有浮浮則入手太陰手少陰沈則入足陽明足厥陰足少陰也故其在上則能淸肺止渴却頭痛潤心肺解虛煩喘嗽吐血衄血去喉中腥臭在中則能退胃火平消癉在下則能利小水潤大便去膀胱肝腎濕熱腰脚腫痛幷治勞瘵內熱退陰火解熱淋崩濁古書言知母佐黃檗滋陰降火有金水相生之義蓋謂黃檗能制膀胱命門陰中之火知母能消肺金制腎水化源之火去火可以保陰是卽所謂滋陰也故潔古東垣皆以爲滋陰降火之要藥繼自丹溪而後則皆用以爲補陰誠大謬矣夫知母以沈寒之性本無生氣用以淸火則可用以補陰則何補之有第其陰柔巽順似乎有德倘元氣旣虧猶欲藉此以望補益是亦猶小人在朝而國家元氣日受其削有陰移焉而莫之覺者是不可不見之眞而辨之早也
龍膽草
味大苦大寒陰也沈也乃足厥陰少陽之正藥大能瀉火但引以佐使則諸火皆治故能退骨蒸疳熱除心火驚癎狂躁胃火煩熱黃疸咽喉腫痛肝腎膀胱伏火小水淋閉血熱瀉痢下焦濕熱癰腫瘡毒疼痛婦人血熱崩淋小兒熱疳客忤去目黃睛赤腫痛殺蠱毒腸胃諸蟲及風熱盜汗凡肝腎有餘之火皆其所宜
濕草部
地黃
生地黃味苦甘氣凉氣薄味厚沈也陰也鮮者更凉乾者微凉能生血補血凉心火退血熱去煩躁骨蒸熱痢下血止嘔血衄血脾中濕熱或婦人血熱而經枯或上下三消而熱渴總之其性頗凉若脾胃有寒者用宜斟酌熟地黃味甘微苦味厚氣薄沈也陰中有陽本草言其入手足厥少陰經大補血衰滋培腎水塡骨髓益眞陰專補腎中元氣兼療藏血之經此雖泛得其槪亦豈足以盡是之妙夫地黃産於中州沃土之鄕得土氣之最厚者也其色黃土之色也其味甘土之味也得土之氣而曰非太陰陽明之藥吾弗信也惟是生者性凉脾胃喜煖故脾陽不足者所當愼用至若熟則性平稟至陰之德氣味純靜故能補五臟之眞陰而又於多血之臟爲最要得非脾胃經藥耶且夫人之所以有生者氣與血耳氣主陽而動血主陰而靜補氣以人蔘爲主而芪朮但可爲之佐補血以熟地爲主而芎歸但可爲之佐然在芪朮芎歸則又有所當避而人蔘熟地則氣血之必不可無故凡諸經之陽氣虛者非人蔘不可諸經之陰血虛者非熟地不可人蔘有健運之功熟地稟靜順之德此熟地之與人蔘一陰一陽相爲表裏一形一氣互主生成性味中正無逾於此誠有不可假借而更代者矣
凡諸眞陰虧損者有爲發熱爲頭疼爲焦渴爲喉痺爲嗽痰爲喘氣或脾腎寒逆爲嘔吐或虛火載血於口鼻或水泛於皮膚或陰虛而泄利或陽浮而狂躁或陰脫而仆地陰虛而神散者非熟地之守不足以聚之陰虛而火升者非熟地之重不足以降之陰虛而躁動者非熟地之靜不足以鎭之陰虛而剛急者非熟地之甘不足以緩之陰虛而水邪泛濫者舍熟地何以自制陰虛而眞氣散失者舍熟地何以歸源陰虛而精血俱損脂膏殘薄者舍熟地何以厚腸胃
且猶有最玄最妙者則熟地兼散劑方能發汗何也以汗化於血而無陰不作汗也熟地兼溫劑始能回陽何也以陽生於下而無復不成乾也然而陽性速故人蔘少用亦可成功陰性緩熟地非多難以奏效而今人有畏其滯膩者則崔氏何以用腎氣丸而治痰浮有畏其滑澤者則仲景何以用八味丸而醫腎泄有謂陽能生陰陰不能生陽者則陰陽之理原自互根彼此相須缺一不可無陽則陰無以生無陰則陽無以化故內經曰精化爲氣得非陰亦生陽乎孰謂陽之能生而陰之不能長也
又若制用之法有用薑汁拌炒者則必有中寒兼嘔而後可有用砂仁制者則必有脹滿不行而後可有用酒拌炒者則必有經絡壅滯而後可使無此數者而必欲强用制法是不知用熟地者正欲用其靜重之妙而反爲散動以亂其性何異畫蛇而添足今之人卽欲用之補陰而必兼以滲利則焉知補陰不利水利水不補陰而補陰之法不宜滲卽有用之補血而復疑其滯膩則焉知血虛如燥土旱極望雲霓而枯竭之陽極喜滋設不明此則少用之尙欲兼之以利又孰敢單用之而任之以多單用而多且不敢又孰敢再助以甘而盡其所長是又何異因噎而廢食也嗟嗟熟地之功其不中於時用者久矣其有不可以筆楮盡者尙多也予今特表而出之尙祈明者之自悟焉
牛膝
味苦甘氣微凉性降而滑陰也忌牛肉酒漬㕮咀走十二經絡助一身元氣主手足血熱痿痺血燥拘攣通膀胱澁秘大腸乾結補髓塡精益陰活血治腰膝痠疼滋鬚髮枯白其性下走如奔故能通經閉破血癥引諸藥下降同麝香用墮胎尤速凡臟寒便滑下元不固者當忌用之
麥門冬
味甘微苦性微寒降也陽中陰也去心用恐令人煩其味甘多苦少故上行心肺補上焦之津液淸胸膈之渴煩解火炎之嘔吐退血燥之虛熱益精滋陰澤肌潤結肺痿肺癰咳唾衄血經枯乳汁不行肺乾咳嗽不絶降火淸心消痰補怯復脈須仗人蔘便滑中寒者勿投
續斷
川者色灰黑尖瘦多蘆形如鷄脚皮斷而皺者是味苦而澁苦重澁輕氣微凉他産者味甘微辛澁少用川者良凡用此者用其苦澁其味苦而重故能入血分調血脈消腫毒乳癰瘰癧痔瘻治金損跌傷續筋骨血脈其味澁故能止吐血衄血崩淋胎漏便血尿血調血痢縮小便止遺精帶濁佐之以甘如甘草地黃人蔘山藥之類其效尤捷
蜀葵子
味甘性寒能利小水通淋閉消水腫潤大腸催生落胎通乳汁亦治一切瘡疥幷瘢疵赤靨苗葉可作菜茹古以葵爲五菜之主今不復用之矣黃葵花性滑利與蜀葵大同若治諸惡瘡膿水久不瘥者用花爲末傅之卽愈爲瘡家要藥浸油可塗湯火瘡
車前子
卽芣苡味甘微鹹氣寒入膀胱肝經通尿管熱淋澁痛驅風熱目赤翳膜利水能除濕痺性滑極善催生兼治濕熱瀉痢亦去心胸煩熱根葉生搗汁飮治一切尿血衄血熱痢尤逐氣癃利水
白蒺藜
味苦微辛微甘微凉能破癥瘕結聚止遺溺泄精療肺痿肺癰翳膜目赤除喉痺癬疥痔瘰癜風通身濕爛惡瘡乳巖帶下俱宜催生止煩亦用凉血養血亦善補陰用補宜炒熟去刺用凉宜連刺生擣去風解毒白者最良沙苑蒺藜性亦大同若用固精補腎止遺瀝尿血縮小便止煩渴去燥熱則亦可用此
紅花
味甘微苦微辛氣微凉陰中微陽惟入血脈多用女科少用可活血引經多用能破血通瘀可下死胎亦療血暈達痘瘡血熱難出散斑疹血滯不消潤燥活血止痛通經亦消腫毒
紫菀
味苦平微辛辛能入肺苦能降氣故治咳嗽上氣痰喘惟肺實氣壅或火邪刑金而致咳唾膿血者乃可用之若以勞傷肺腎水虧金燥而咳喘失血者則非所宜觀陶氏別錄謂其補不足治五勞體虛其亦言之過也
甘菊花
白菊花根善利水搗汁和酒服之大治癃閉味甘色黃者能養血散風去頭目風熱眩暈疼痛目中翳膜及遍身游風風疹作枕明目葉亦可用味苦者性凉能解血中鬱熱淸頭目去風熱眼目腫痛流淚根葉辛香能消癰毒止疼痛
野菊花
一名苦薏根葉莖花皆可同用味苦辛大能散火散氣消癰毒疔腫瘰癧眼目熱痛亦破婦人瘀血孫氏治癰毒方用野菊連根葉搗爛酒煎熱服取汗以渣敷之或同蒼耳搗汁以熱酒冲服冬月用乾者煎服或爲末酒服亦可
豨薟
味苦氣微寒有小毒此物氣味頗峻善逐風濕諸毒用蜜酒層層和洒九蒸九曝蜜丸空心酒呑多寡隨宜善治中風口眼歪邪除濕痺腰脚痿痛麻木生者酒煎逐破傷風危急如神散撒麻疔惡毒惡瘡浮腫虎傷狗咬蜘蛛蟲毒或搗爛封之或煎湯或散敷幷良其掃蕩功力若此似於元氣虛者非利
益母草
子名茺蔚味微苦微辛微寒性滑而利善調女人胎産諸症故有益母之號能去死胎滑生胎活血凉血行血故能治産難胎衣不下子死腹中及經脈不調崩中漏下尿血瀉血瘀血等症然惟血熱血滯及胎産艱澁者宜之若血氣素虛兼寒及滑陷不固者皆非所宜不得以其益母之名謂婦人所必用也蓋用其滑利之性則可求其補益之功則未也本草言其久服益精輕身誠不足信此外如退浮腫下水氣及打撲瘀血通大小便之類皆以其能利也若治疔腫乳癰丹毒惡毒則可搗汁飮之其渣亦可敷貼子名茺蔚功用略同但子味微甘稍溫故能凉血補血亦益陰氣明目
瞿麥
味苦微寒降也性滑利能通小便降陰火除五淋利血脈兼凉藥亦消眼目腫痛兼血藥則能通經破血下胎凡下焦濕熱疼痛諸病皆可用之
茵陳
味苦微辛氣微寒陰中微陽入足太陽經用此者用其利濕逐熱故能通關節解熱滯療天行時疾熱狂頭痛利小水專治黃疸宜佐梔子黃而濕者多腫再加滲利黃而燥者乾澁再加凉潤只有陰黃一症因以中寒不運此非所宜又解傷寒瘴瘧火熱散熱痰風熱疼痛濕熱爲痢尤其所宜
靑蒿
味苦微辛性寒陰中有陽降中有散主肝腎三焦血分之病療陰火伏留骨節故善治骨蒸勞熱屍疰鬼氣降火滋陰潤顔色長毛髮治瘧疾寒熱殺蟲毒及惡瘡濕疥生搗可傅金瘡止血止痛
款冬花
味微甘微辛而溫其氣浮陽也入手太陰經能溫肺氣故療咳嗽及肺癰肺痿咳唾膿血寇宗奭曰有人病嗽多日或敎以燃款冬花三兩於無風處以筆管吸其煙滿口則嚥之數日果效
麻黃
味微苦微澁氣溫而辛升也陽也此以輕揚之味而兼辛溫之性故善達肌表走經絡大能表散風邪祛除寒毒一應瘟疫瘧疾山嵐瘴氣凡足三陽表實之證必宜用之若寒邪深入少陰厥陰筋骨之間非用麻黃官桂不能逐也但用此之法自有微妙則在佐使之間或兼氣藥以助力可得衛中之汗或兼血藥以助液可得營中之汗或兼溫藥以助陽可逐陰凝之寒毒或兼寒藥以助陰可解炎熱之瘟邪此實傷寒陰瘧家第一要藥故仲景諸方以此爲首實千古之獨得者也今見後人多有畏之爲毒藥而不敢用又有謂夏月不宜用麻黃者皆不達可哂也雖在李氏有云若過發則汗多亡陽若自汗表虛之人用之則脫人元氣是皆過用及誤用而然若陰邪深入則無論冬夏皆所最宜又何過之有此外如手太陰之風寒咳嗽手少陰之風熱斑疹足少陰之風水腫脹足厥陰之風痛目痛凡宜用散者惟斯爲最然柴胡麻黃俱爲散邪要藥但陽邪宜柴胡陰邪宜麻黃不可不察也制用之法須折去粗根入滾湯中煮三五沸以竹片掠去浮沫曬乾用之不爾令人動煩麻黃根味甘平微苦微澁用甘歛藥煎服可以止汗同牡蠣粉米粉或用舊蕉扇杵末等分以生絹袋盛貯用撲盜汗或夏月多汗用之俱佳
萱草
一名忘憂一名宜男一名鹿葱萱草者詩作諼草凡樹此玩此者可解憂思故名忘憂烹食其苗氣味如葱而鹿喜食之故名鹿葱婦人佩其花則生男故名宜男花葉氣味甘而微凉故能去濕熱利小便赤澁除煩渴酒濕黃疸安五臟利胸膈令人和悅亦能明目根治沙淋帶濁利水氣解酒疸宜搗汁服之治吐血衄血硏汁一大盞和薑汁細細呷之治吹乳乳癰腫痛須擂酒服以渣封之
連翹
味苦微辛氣微寒氣味俱薄輕淸而浮升也陽中有陰入手少陰手足少陽陽明瀉心經客熱降脾胃濕熱去寸白蛔蟲通月水五淋以其味苦而輕故善達肌表散鼠瘻瘰癧癭瘤結熱蠱毒癰毒斑疹治瘡癤止痛消腫排膿瘡家號爲聖丹以其辛而能散故又走經絡通血凝氣滯結聚所不可無
旋覆花
味苦甘微辛陰也降也乃手太陰肺經手陽明大腸經藥開結氣降痰涎通水道消腫滿凡氣壅濕熱者宜之但其性在走散故凡見大腸不實及氣虛陽衰之人皆所忌用
鼠粘子
一名牛蒡子一名大力子味苦辛降中有升治風毒斑疹諸瘻散瘡瘍腫毒喉痺及腰膝凝寒痺滯之氣以其善走十二經而解中有散也
決明
味微苦微甘性平微凉力薄治肝熱風眼赤而多淚及肝火目昏可爲佐使惟多服久服方可得效或作枕用治頭風明目其功勝於黑豆
葶藶
味苦大寒沈也陰也氣味俱厚有毒善逐水氣不減大黃但大黃能泄血閉葶藶能泄氣閉氣行而水自行也若肺中水氣膹滿脹急者非此不能除然性急利甚凡涉氣虛者不可輕用淮南子曰大戟去水葶藶愈脹用之不愼乃反成病則此謂也第此有甜苦二種雖曰爲甜然亦非眞甜但稍淡耳稍淡者其性亦稍緩
夏枯草
味微苦微辛氣浮而升陰中陽也善解肝氣養肝血故能散結開鬱大治瘰癧鼠瘻乳癰癭氣幷治頭瘡目疾樓全善云夏枯草治目珠痛至夜則甚者神效或用苦藥點眼反甚者亦神效一男子目珠痛至夜則重用黃連點之更甚諸藥不效乃用夏枯草二兩香附二兩甘草四錢爲末每服一錢半淸茶調服下咽卽疼減至四五服良愈也
蒼耳子
一名羊負來味苦微甘治頭風寒痛風濕周痺四肢拘攣去風明目養血暖腰膝及瘰癧瘡疥亦治鼻淵宜炒熟爲末白湯點服一二錢久之乃效忌猪肉馬肉
漏蘆
味微鹹性寒有小毒主熱毒惡瘡瘰癧乳癰痔漏排膿長肉止金瘡血出亦下乳汁通經脈消赤眼利小便止尿血腸風淋瀝遺溺及小兒壯熱療跌撲損傷可續筋骨
劉寄奴
味苦性溫能破瘀血活新血通婦人經脈産後餘血損傷瘀血下氣止心腹痛及小便去血俱可爲散或茶或酒調服搗敷金瘡出血不止其效尤捷用治湯火傷大效但爲末摻之
萹蓄
味苦澁利小便除黃疸殺三蟲去下部濕熱浸淫陰蝕瘡疥痔漏煮汁飮之療小兒蛔蟲上攻心腹作痛大效有海上歌云心頭急痛不能當我有仙人海上方萹蓄醋煎通口嚥管敎時刻卽安康
靑箱子
野鷄冠子也味微苦微寒能淸肝火血熱故治赤眼退赤障消翳腫鎭肝明耳目亦去風濕惡瘡疥癩
艾
味微苦氣辛生用微溫熟用微熱能通十二經而尤爲肝脾腎之藥善於溫中逐冷除濕行血中之氣氣中之滯凡婦人血氣寒滯者最宜用之故能安胎止心腹痛治帶下血崩煖腰膝止吐血下痢辟風寒寒濕瘴瘧霍亂轉筋及一切冷氣鬼氣殺蛔蟲幷下部䘌瘡或生用搗汁或熟用煎湯或用灸百病或炒熱敷熨可通經絡或袋盛包裹可溫臍膝表裏生熟俱有所宜
佛耳草
一名鼠麯草味微酸性溫大溫肺氣止寒嗽散痰氣解風寒寒熱亦止泄瀉鋪艾捲作煙筒用熏久嗽尤效
藍靛
藍葉氣味苦寒微甘善解百蟲百藥毒及治天行瘟疫熱毒發狂風熱斑疹癰瘍腫痛除煩渴止鼻衄吐血殺疳蝕金瘡箭毒凡以熱兼毒者皆宜搗汁用之靛靑乃藍與石灰所成性與藍葉稍異其殺蟲止血傅諸熱毒熱瘡之功似有勝於藍葉者靑黛味微鹹而寒性與靛靑大同解諸熱毒蟲毒金瘡熱瘡或乾摻或以水調敷若治諸熱瘡毒或用馬齒莧加靑黛同搗傅之若治天行頭痛瘟疫熱毒及小兒諸熱驚癎發熱幷水硏服之
木賊
味微苦微甘性溫而升陽也性亞麻黃故能發汗解肌治傷寒瘧疾去風濕散火邪療目疾退翳障止腸風下血下痢及婦人崩中帶漏月水不調亦治風濕疝痛大腸脫肛
王不留行
一名金盞銀臺味苦平性滑利乃陽明衝任血海藥也治風毒通血脈療婦人難産及經滯不調下乳汁利小便除風濕痺痛止心煩鼻衄發背癰疽瘡瘻游風風疹出竹木刺及金瘡止血亦能定痛
海金沙
此草出黔中七月收其全料曬乾以杖擊之則細沙自莖葉中落味甘性寒乃小腸膀胱血分藥也善通利水道解鬱熱濕熱及傷寒熱狂小便癃閉腫滿熱淋膏濁血淋石淋莖中疼痛解諸熱毒或丸或散皆可用
燈心草
味淡性平能通水道澁結癃閉治五淋瀉肺熱降心火除水腫止血通陰氣散腫止渴但用敗蓆煮服更良若治喉痺宜燒燈草灰吹之若治下疳瘡亦用燒灰加輕粉麝香爲末摻之
-煙
味辛氣溫性微熱升也陽也燒煙吸之大能醉人用時惟吸一口或二口若多吸之令人醉倒久而後甦甚者以冷水一口解之卽醒若見煩悶但用白糖解之卽安亦奇物也吸時須開喉長吸嚥下令其直達下焦其氣上行則能溫心肺下行則能溫肝脾腎服後能使通身溫煖微汗元陽陡壯用以治表善逐一切陰邪寒毒山嵐瘴氣風濕邪閉腠理筋骨疼痛誠頃刻取效之神劑也用以治裏善壯胃氣進飮食袪陰濁寒滯消膨脹宿食止嘔噦霍亂除積聚諸蟲解鬱結止疼痛行氣停血瘀擧下陷後墜通達三焦立刻見效此物自古未聞也近自我明萬曆時始出於閩廣之間自後吳楚間皆種植之矣然總不若閩中者色微黃質細名爲金絲煙者力强氣勝爲優也求其習服之始則向以征滇之役師旅深入瘴地無不染病獨一營安然無恙問其所以則衆皆服煙由是遍傳而今則西南一方無分老幼朝夕不能間矣予初得此物亦甚疑貳及習服數次乃悉其功用之捷有如是者因著性於此然此物性屬純陽善行善散惟陰滯者用之如神若陽盛氣越而多躁多火及氣虛短而多汗者皆不宜用或疑其能頃刻醉人性必有毒今彼處習服旣久初未聞其妨人者抑又何耶蓋其陽氣强猛人不能勝故下咽卽醉旣能散邪亦必耗氣理固然也然煙氣易散而人氣隨復陽性留中旋亦生氣此其耗中有補故人多喜服而未見其損者以此後檳榔條中有說當與此參閱
芳草部
當歸
味甘辛氣溫氣輕味重可升可降陰中有陽其味甘而重故專能補血其氣輕而辛故又能行血補中有動行中有補誠血中之氣藥亦血中之聖藥也頭止血上行身養血中守尾破血下流全活血不走大約佐之以補則補故能養營養血補氣生精安五臟强形體益神志凡有形虛損之病無所不宜佐之以攻則通故能祛痛通便利筋骨治拘攣癱瘓燥澁等症營虛而表不解者佐以柴葛麻桂等劑大能散表衛熱而表不斂者佐以六黃之類又能固表惟其氣辛而動故欲其靜者當避之性滑善行大便不固者當避之凡陰中火盛者當歸能動血亦非所宜陰中陽虛者當歸能養血乃不可少若血滯而爲痢者正所當用其要在動滑兩字若婦人經期血滯臨産催生及産後兒枕作痛俱當以此爲君小兒痘疹驚癎凡屬營虛者必不可少
川芎
味辛微甘氣溫升也陽也其性善散又走肝經氣中之血藥也反藜蘆畏硝石滑石黃連者以其沈寒而制其升散之性也芎歸俱屬血藥而芎之散動尤甚於歸故能散風寒治頭痛破瘀蓄通血脈解結氣逐疼痛排膿消腫逐血通經同細辛煎服治金瘡作痛同陳艾煎服驗胎孕有無三四月後服此微動者胎也以其氣升故兼理崩漏眩運以其甘少故散則有餘補則不足惟風寒之頭痛極宜用之若三陽火壅於上而痛者得升反甚今人不明升降而但知川芎治頭痛謬亦甚矣多服久服令人走散眞氣能致暴亡用者識之
芍藥反藜蘆
味微苦微甘略酸性頗寒氣薄於味斂降多而升散少陰也有小毒白者味甘補性多赤者味苦瀉性多生者更凉酒炒微平其性沈陰故入血分補血熱之虛瀉肝火之實固腠理止熱瀉消癰腫利小便除眼疼退虛熱緩三消諸症於因熱而致者爲宜若脾氣寒而痞滿難化者忌用止血虛之腹痛斂血虛之發熱白者安胎熱不寧赤者能通經破血此物乃補藥中之稍寒者非若極苦大寒之比若謂其白色屬金恐傷肝木寒伐生氣産後非宜則凡白過芍藥寒過芍藥者又將何如如仲景黑神散芍藥湯之類非皆産後要藥耶用者還當詳審若産後血熱而陰氣散失者正當用之不必疑也
丹皮
味辛苦氣微凉氣味俱輕陰中陽也赤者行性多白者行性緩入足少陰及手厥陰經忌葫蒜凉骨蒸無汗散吐衄瘀血除産後血滯寒熱祛腸胃蓄血癥堅仍定神志通月水治驚搐風癎療癰腫住痛總之性味和緩原無補性但其微凉而辛能和血凉血生血除煩熱善行血滯滯去而鬱熱自解故亦退熱用此者用其行血滯而不峻
白豆蔲
味辛氣溫味薄氣厚陽也入脾肺兩經別有淸爽之氣散胸中之冷滯溫胃口止疼除嘔逆飜胃消宿食膨脹治噎膈除瘧疾解酒毒祛穢惡能退翳膜亦消痰氣欲其速效嚼嚥甚良或爲散亦妙
肉豆蔲
味苦辛而澁性溫理脾胃虛冷穀食不消治大腸虛冷滑泄不止以其氣香而辛故能行滯止痛和腹脹治霍亂調中下氣開胃進食解酒毒化痰飮溫胃逐蟲辟諸惡氣療小兒胃寒傷乳吐瀉以其能固大腸腸旣固則元氣不走脾氣自健故曰理脾胃虛冷而實非能補虛也麵包煨熟或剉如豆大以乾麵拌炒熟去麵用之尤妙蓋但欲去其油而用其熟耳
草果
亦名草豆蔲味辛性溫熱陽也浮也入足太陰陽明能破滯氣除寒氣消食療心腹疼痛解酒毒治瘴癘寒瘧傷暑嘔吐瀉痢脹滿反胃吐酸開痰飮積聚噎膈殺魚肉毒開鬱燥濕辟除口臭及婦人惡阻氣逆帶濁此有二種惟建寧所産辛香氣和者佳宜以麵裹微火煨熟用之或麵拌炒熟亦可滇廣者氣辛而臭大能損人元氣
破故紙
味苦辛氣大溫性燥而降能固下元暖水臟治下焦無火精滑帶濁諸冷頑痺脾腎虛寒而爲溏泄下痢以其煖腎固精所以能療腰膝痠疼陰冷囊濕縮小便煖命門小腹止腹中疼痛腎泄以其性降所以能納氣定喘惟其氣辛而降所以氣虛氣短及有煩渴眩運者當少避之卽不得已用於丸中可也忌羊肉芸薹
木香
味苦辛性溫氣味俱厚能升能降陽中有陰行肝脾肺氣滯如神止心腹脇氣痛甚捷和胃氣止吐瀉霍亂散冷氣除脹疼呃逆治熱痢可佐芩連固大腸火煨方用順其氣癥積惡逆自除調其氣安胎且經亦用亦治疫癘溫瘧亦殺蠱毒鬼精若下焦氣逆諸病亦可縮小便亦能通秘結亦能止氣逆之動血亦能消氣逆之癰腫
藿香
味辛微甘氣溫氣味俱薄陽也可升可降此物香甜不峻善快脾順氣開胃口寬胸膈進飮食止霍亂嘔吐理肺化滯加烏藥等劑亦能健脾入四君同煎能除口臭亦療水腫亦解酒穢
香附
味苦辛微甘氣溫氣味俱厚陽中有陰血中氣藥也專入肝膽二經兼行諸經之氣用此者用其行氣血之滯童便炒欲其下行醋炒則理氣痛開六鬱散寒邪利三焦行結滯消飮食痰涎痞滿腹脹胕腫脚氣止心腹肢體頭目齒耳諸痛療霍亂吐逆氣滯泄瀉及吐血下血尿血婦人崩中帶下經脈不調胎前産後氣逆諸病因能解鬱故曰婦人之要藥然其味辛而動若陰虛躁熱而汗出血失者槪謂其要則大誤矣此外凡癰疽瘰癧瘡瘍但氣滯不行者皆宜用之爲要藥
砂仁
味辛微苦氣溫和脾行氣消食逐寒除霍亂止惡心消脹滿安氣滯之胎却腹痛治臟寒之瀉止小便洩痢快胸膈開痰平氣逆咳嗽口齒浮熱止女子崩中鬼氣奔豚欲其溫暖須用炒硏入肺腎膀胱各隨使引亦善消化銅鐵骨哽
紫蘇
味辛氣溫氣味香竄者佳用此者用其溫散解肌發汗祛風寒甚捷開胃下食治脹滿亦佳順氣宜用口臭亦辟除霍亂轉筋祛脚氣通大小腸消痰利肺止痛溫中安胎定喘解魚蟹毒治蛇犬傷或作羹或生食俱可梗能順氣其性緩體虛者可用子性潤而降能潤大便消痰喘除五膈定霍亂順氣滯
薄荷
味辛微苦氣微凉氣味俱輕升也陽也其性凉散通關節利九竅乃手厥陰太陰經藥淸六陽會首散一切毒風治傷寒頭痛寒熱發毒汗療頭風腦痛淸頭目咽喉口齒風熱諸病除心腹惡氣脹滿霍亂下氣消食痰辟邪氣穢惡引諸藥入營衛開小兒之風涎亦治瘰癧癰腫瘡疥風瘙癮疹作菜食之除口氣擣汁含漱去舌胎語澁揉葉塞鼻止衄血亦治蜂螫蛇傷病新痊者忌用恐其泄汗亡陽
荊芥
味辛苦氣溫氣厚味薄浮而升陽也用此者用其辛散調血能解肌發表退寒熱淸頭目利咽喉破結氣消飮食通血脈行瘀滯助脾胃辟諸邪毒氣醒酒逐濕療頭痛頭旋脊背疼痛手足筋急頑痺脚氣筋骨煩疼風濕疝氣止下血血痢崩淋帶濁若産後中風强直宜硏末酒服甚妙擣爛醋調傅疔瘡腫毒最佳亦鼠瘻瘰癧血風瘡疥必用之要藥
白芷
味辛氣溫氣厚味輕升也陽也其性溫散敗毒逐陽明經風寒邪熱止頭痛頭風頭眩目痛目癢淚出散肺經風寒皮膚斑疹燥癢治鼻鼽鼻淵齒痛眉稜骨痛大腸風秘腸風尿血其氣辛香達表故治瘡瘍排膿止癢定痛托癰疽肺癰瘰癧痔瘻長肉生肌炒黑用之提女人血崩漏下赤白血閉陰腫欲去䵟斑宜以生用可作面脂亦治蛇傷砒毒金瘡傷損
香薷
味苦辛氣寒氣輕能升能降散暑熱霍亂中脘絞痛小便澁難淸肺熱降胃火除躁煩解鬱滯爲末水服可止鼻衄煮汁頓飮可除風熱轉筋去口臭濕熱水腫者可消中寒陰臟者須避之
益智
氣味辛溫能調諸氣辟寒氣治客寒犯胃煖胃和中去心腹氣滯疼痛理下焦虛寒溫腎氣治遺精餘瀝夢泄赤白帶濁及夜多小便者取二十餘枚硏碎入鹽少許同煎服之有奇驗此行陽退陰之藥凡脾寒不能進食及三焦命門陽氣衰弱者皆宜之然其行性多補性少必兼補劑用之斯善若單服多服未免過於散氣
鬱金
味苦辛氣溫善下氣破惡血去血積止吐血衄血血淋尿血及失心癲狂蠱毒單用治婦人冷氣血積結聚氣滯心腹疼痛及産後敗血衝心欲死或散或丸或以韭汁薑汁童便井花水俱可隨宜調服若治痔漏腫痛宜水調敷之耳內腫痛宜水調灌入少頃傾出卽可愈
薑黃
味苦辛性熱善下氣破血除心腹氣結氣脹冷氣食積疼痛亦治癥瘕血塊通月經産後敗血攻心及撲損瘀血祛邪辟惡散風熱消癰腫功與鬱金稍同而氣味則尤烈
澤蘭
味微苦微辛善淸血和血治吐血衄血療婦人産前産後諸血不調破宿血除腹痛淸新血利關節通水道除癥瘕消撲損瘀血幷治金瘡癰腫瘡膿用在淸和故爲婦人要藥
藁本
味甘辛性溫氣厚味薄升也陽也療諸惡風鬼疰除太陽頂巓頭痛大寒犯腦痛連齒頰及鼻面皮膚酒齄䵟刺風濕泄瀉冷氣腰疼婦人陰中風邪腫痛此足太陽經風癎霧露瘴疫之要藥
蓽撥
味辛大熱陽也浮也入手足陽明亦入肝腎善溫中下氣除胃冷辟陰寒療霍亂心腹疼痛冷痰嘔逆呑酸及虛寒瀉痢腸鳴其味大辛須同蔘朮歸地諸甘溫補劑用之尤效爲末搐鼻可解偏風頭痛揩齒可殺牙痛牙蟲又牛乳煎治唐太宗氣痢方詳列痢疾門
良薑
子名紅豆蔲味辛熱純陽浮也入足太陰陽明治胃中逆冷嘔吐淸水惡心霍亂氣寒腹痛解酒毒消宿食健脾胃寬噎膈除反胃破冷癖解瘴瘧療轉筋瀉痢同草豆蔲煎飮亦治口臭子名紅豆蔲治用略同
三稜
氣味苦平能行血中之氣善破積氣逐瘀血消飮食脹滿氣滯腹痛除痃癖癥瘕積聚結塊通月水亦墮胎及産後惡血撲損瘀血幷治瘡腫堅硬制宜醋浸炒熟入藥此與蓬朮稍同但蓬朮峻而此則差緩耳
蓬朮
一名蓬莪茂味苦辛氣溫有小毒走肝經善破氣中之血通月經消瘀血療跌撲損傷血滯作痛在中焦攻飮食氣滯不消胃寒吐酸膨脹在下焦攻奔豚痃癖冷氣積聚氣腫水腫制宜或酒或醋炒用或入灰火中煨熟搗切亦可但其性剛氣峻非有堅頑之積不宜用
蛇床子
味微苦氣辛性溫乃少陽三焦命門之藥辛能去風暖能溫腎故可溫中下氣和關節除疼痛開鬱滯療陰濕惡瘡疥癬縮小便去陰汗止帶濁逐寒疝漱齒痛治男子陽痿腰疼大益陽事女人陰中腫痛善煖子宮男婦陽衰無子小兒驚癎撲傷俱可服去皮殼微炒用之凡治外症瘙癢腫痛風瘡俱宜煎湯薰洗亦可爲末摻敷俱宜生用
蔓草部
天門冬
味苦微甘氣大寒味厚氣薄沈也陰也入肺腎兩經除虛勞內熱其味苦寒故上定熱喘下去熱淋苦殺三蟲潤滋骨髓解渴除煩消痰止嗽降火保肺退熱滋陰大潤血熱燥結虛寒假熱脾腎溏泄最忌使宜貝母地黃去皮去心方用
兎絲子
味甘辛氣微溫其性能固入肝脾腎三經先用甜水淘洗淨浸脹次用酒漬煮熟曬乾炒之更炒補髓添精助陽固泄續絶傷滋消渴縮小便止夢遺帶濁餘瀝煖腰膝寒疼壯氣力筋骨明目開胃進食肥肌禁止鬼交尤安夢寐湯液丸散任意可用古人不入煎劑亦一失也欲止消渴煎湯任意飮之
五味子
皮甘肉酸性平而斂核仁味辛苦性溫而煖俱兼鹹味故名五味入肺腎二經南者治風寒咳嗽北者療虛損勞傷整用者用其酸生津解渴止瀉除煩療耗散之肺金滋不足之腎水能收斂虛火亦解除酒毒敲碎者用其辛溫補元陽壯筋骨助命門止霍亂但感寒初嗽當忌恐其斂束不散肝旺呑酸當忌恐其助木傷土
何首烏
味甘澁微苦陰中有陽性溫此其甘能補澁能固溫能養陽雖曰肝腎之藥然白者入氣分赤者入血分凡血氣所在則五陰之臟何所不至故能養血養神助氣壯筋骨强精髓黑鬚髮亦治婦人帶濁失血産後諸虛等疾第其性效稍緩暫服若不甚顯必久服之誠乃延年益壽滋生助嗣之良劑至如斷瘧疾安久痢活血治風療癰腫瘰癧風濕瘡瘍及一切冷氣腸風宿疾總由其溫固收斂之功血氣固則眞元復眞元復則邪自散也故唐之李翶著有何首烏傳卽李時珍亦曰此物不寒不燥功在地黃門冬之上誠非誣也若其制用之法則有用黑豆層鋪九蒸九曬者有單用米泔浸三宿切焙爲末而用者有用壯健人乳拌曬三次生杵爲末而用者總之生不如熟卽單用米泔浸透蒸之極熱則善矣或不必人乳與豆也服此之後須忌生蘿蔔幷諸血敗血等物
栝蔞仁
味甘氣寒氣味俱厚性降而潤能降實熱痰涎開鬱結氣閉解消渴定脹喘潤肺止嗽但其氣味悍劣善動惡心嘔吐中氣虛者不宜用本草言其補虛勞殊爲大謬
天花粉
卽栝蔞根味苦性寒氣味頗輕有升有降陰中有陽最凉心肺善解熱渴大降膈上熱痰消乳癰腫毒痔瘻瘡癤排膿生肌長肉除跌撲瘀血通月水除狂熱去黃疸潤枯燥善解酒毒亦通小腸治肝火疝痛
金銀花
一名忍冬味甘氣平其性微寒善於化毒故治癰疽腫毒瘡癬楊梅風濕諸毒誠爲要藥毒未成者能散毒已成者能潰但其性緩用須倍加或用酒煮服或搗汁攙酒頓飮或硏爛拌酒厚敷若治瘰癧上部氣分諸毒用一兩許時常煎服極效
葛根
味甘氣平寒氣輕於味浮而微降陽中微陰用此者用其凉散雖善達諸陽經而陽明爲最以其氣輕故善解表發汗凡解散之藥多辛熱此獨凉而甘故解溫熱時行疫疾凡熱而兼渴者此爲最良當以爲君而佐以柴防甘桔極妙尤散鬱火療頭痛治溫瘧往來瘡疹未透解酒除煩生津止渴除胃中熱狂殺野葛巴豆毒箭金瘡等傷但其性凉易於動嘔胃寒者所當愼用
茜草
亦名過山龍味苦甘氣微寒陰中微陽血中要藥其味苦故能行滯血其性凉故能止動血治勞傷吐衄時來除虛熱漏崩不止亦通經滯又療乳癰散跌撲血凝瘀聚解蠱毒敗血爛肝凡諸血熱血瘀幷建奇功若女人經血不通以一兩酒煎服之一日卽通甚效若氣虛不攝血及脾寒者勿用
土茯苓
一名仙遺糧味甘淡性平能健脾胃强筋骨去風濕利關節分水道止瀉痢治拘攣骨痛療癰腫喉痺除周身寒濕惡瘡尤解楊梅瘡毒及輕粉留毒潰爛疼痛諸症凡治此者須忌茶酒牛羊鷄鵝及一應發風動氣等物
使君子
味甘氣溫有小毒性善殺蟲治小兒疳積小便白濁凡大人小兒有蟲病者但於每月上旬侵晨空腹食數枚或卽以殼煎湯嚥下次日蟲皆死而出也或云七生七煨食亦良或云一歲食一枚食後忌飮熱茶犯之卽作瀉凡小兒食此亦不宜頻而多大約性滑多則能傷脾也李時珍曰凡殺蟲藥多是苦辛惟使君子榧子甘而殺蟲亦異也但使君子專殺蛔蟲榧子專殺寸白蟲耳
牽牛
一名黑丑味苦辛熱氣雄烈性急疾有毒下氣逐水通大小便善走氣分通水道消氣實氣滯水腫攻癥積落胎殺蟲瀉蟲毒去濕熱痰飮開氣秘氣結古方多爲散丸若用救急亦可佐群藥煎服然大泄元氣凡虛弱之人須忌之
防己
味苦性寒陰也降也去濕熱水腫利大小便解諸經熱壅腫痛濕熱脚氣通九竅熱閉逐膀胱肝腎濕熱及熱毒諸瘡濕熱生蟲等症
萆薢
味微甘而淡氣溫能溫腎去濕理陰痿陰寒失溺白濁莖中作痛及四肢癱瘓不隨周身風濕惡瘡性味純緩用宜大劑
鉤藤
味微甘微苦性微寒能淸手厥陰之火足厥陰足少陽之風熱故專理肝風相火之病凡大人小兒驚癎眩運斑疹天釣頭旋煩熱等症用之而風靜火息則諸症自除矣
山豆根
味大苦大寒解諸藥熱毒消癰腫瘡毒殺寸白諸蟲含而嚥汁解咽喉痺痛硏末湯服五七分解內熱喘滿腹脹磨汁服解熱厥心痛硏汁塗諸熱毒熱瘡腫痛及諸蟲熱毒所傷
威靈仙
味微辛微鹹性溫可升可降陰中陽也善逐諸風行氣血走經絡宣通五臟去腹內冷滯心膈痰水癥瘕痃癖氣塊積聚膀胱宿水腰膝肢體冷痛亦療折傷此藥性利善走乃治痛風之要藥故崔元亮言其去衆風通十二經脈朝服暮效其法采得根陰乾月餘搗末溫酒調服一錢匕空腹服之如人本性殺藥可加及六錢微利兩行則減之病除乃停藥其性甚善不觸諸藥但惡茗及麵湯李時珍曰威靈仙辛能泄氣鹹能泄水故於風濕痰飮之病氣壯者服之有捷效其性大抵峻利久服恐損眞氣氣弱者亦不可服之
馬兜鈴
味微苦微辛性寒氣薄陰中微陽入手太陰肺經降肺火淸肺氣除熱痰咳嗽喘急不得臥多用則作吐凡蠱毒蛇毒於飮食中得之咽中如有物嚥不下吐不出者以此一兩煎湯服之卽毒從吐出若治痔瘻腫痛用馬兜鈐於甁中燒煙薰病處良
靑木香
卽馬兜鈴根亦名土木香味苦微辛性寒有毒能吐能利不可多服煮汁服可吐蠱毒鬼疰諸毒搗末水調塗疔腫熱毒蛇毒日三四次立瘥亦可傅瘙癢禿瘡
白蘞
味苦微寒性歛取根搗傅癰毒及面上瘡疱刀箭傷湯火毒諸瘡不斂生肌止痛俱宜爲末傅之若爲丸散亦治眼目赤痛小兒驚癎婦人陰中腫痛赤白帶下
木通
亦名通草味苦氣寒沈也降也能利九竅通關節消浮腫淸火退熱除煩渴黃疸治耳聾目痛天行時疾頭痛鼻塞目眩瀉小腸火鬱利膀胱熱淋導痰濕嘔噦消癰腫壅滯熱毒惡瘡排膿止痛通婦人血熱經閉下乳汁消乳癰血塊催生下胎若治小水急數疼痛小腹虛滿宜加葱煎飮若治喉痺咽痛宜濃煎含嚥
毒草部
附子
氣味辛甘醃者大鹹性大熱陽中之陽也有毒畏人蔘黃芪甘草黑豆綠豆犀角童便烏韭防風其性浮中有沈走而不守因其善走諸經故曰與酒同功能除表裏沈寒厥逆寒噤溫中强陰煖五臟回陽氣除嘔噦霍亂反胃噎膈心腹疼痛脹滿瀉痢肢體拘攣寒邪濕氣胃寒蛔蟲寒痰寒疝風濕麻痺陰疽癰毒久漏冷瘡格陽喉痺陽虛二便不通及婦人經寒不調小兒慢驚等症大能引火歸源制伏虛熱善助蔘芪成功尤贊朮地建效無論表證裏證但脈細無神氣虛無熱者所當急用故虞搏曰附子稟雄壯之質有斬關奪將之氣能引補氣藥行十二經以追復散失之元陽引補血藥入血分以滋養不足之眞陰引發散藥開腠理以驅逐在表之風寒引溫煖藥達下焦以祛除在裏之冷濕吳綬曰附子乃陰證要藥凡傷寒傅變三陰及中寒夾陰雖身大熱而脈沈者必用之或厥冷脈沈細者尤急須用之有退陰回陽之力起死回生之功近世陰證傷寒往往疑似而不敢用直待陰極陽竭而用已遲矣且夾陰傷寒內外皆陰舍此不用將何以救之此二公之言皆至言也不可不察惟孕婦忌服下胎甚速合葱涎塞耳亦可治聾
辨製法
附子製法稽之古者則有單用童便煮者有用薑汁鹽水者有用甘草黃連者有數味皆兼而用者其中宜否最當詳辨夫附子之性熱而剛急走而不守土人醃以重鹽故其味鹹而性則降今之所以用之者正欲用其熱性以回元陽以補脾腎以行蔘芪熟地等功若制以黃連則何以藉其回陽若制以鹽水則反以助其降性若制以童便則必不免於尿氣非惟更助其降而凡脾氣大虛者極易嘔噦一聞其臭便動惡心是藥未入口而先受其害且其沈降尤速何以達脾惟是薑汁一制頗通第其以辛助辛似欠和平若果直中陰寒等證欲用其熱此法爲良至若常用而欲得其補性者不必用此又若煮法若不浸脹而煮則其心必不能熟卽浸脹而煮及其心熟則邊皮已太熟而失其性矣雖破而爲四煮亦不勻且煮者必有汁而汁中所去之性亦已多矣皆非制之得法者
製法
用甘草不拘大約酌附子之多寡而用甘草煎極濃甜湯先浸數日剝去皮臍切爲四塊又添濃甘草湯再浸二三日捻之軟透乃咀爲片入鍋文人炒至將乾庶得生熟勻等口嚼尙有辣味是其度也若炒太乾則太熟而全無辣味幷其熱性全失矣故制之太過則但用附子之名耳效與不效無從驗也其所以必用甘草者蓋以附子之性急得甘草而後緩附子之性毒得甘草而後解附子之性走得甘草而後益心脾附子之性散得甘草而後調營衛此無他亦不過濟之以仁而後成其勇耳若欲急用以厚紙包裹沃甘草湯或煨或炙待其柔軟切開再用紙包頻沃又炙以熟爲度亦有用麵裹而煨者亦通若果眞中陰寒厥逆將危者緩不及制則單用炮附不必更用他製也
辨毒
附子之性剛急而熱制用失宜難云無毒故欲制之得法夫天下之制毒者無妙於火火之所以能制毒者以能革物之性故以氣而遇火則失其氣味而遇火則失其味剛者革其剛柔者失其柔故制附之法但用白水煮之極熟則亦全失辣味幷其熱性俱失形如蘿蔔可食矣尙何毒之足慮哉今制之必用甘草者蓋欲存留其性而柔和其剛耳今人但知附子之可畏而不知太熟之無用也故凡食物之有毒者但制造極熟便當無害卽河豚生蟹之屬諸有病於人者皆其欠熟而生性之未盡也故凡食物之有毒者皆可因此以類推矣至若藥劑之中有當煅煉而用者又何以然夫物之經火煅者其味皆鹹澁而所以用煅者非欲去其生剛之性則欲用其鹹澁之味而留性與不留性則其中各有宜否故凡當煅煉而用者皆可因此以類推矣又如藥之性毒者何可不避卽如本草所云某有毒某無毒余則甚不然之而不知無藥無毒也故熱者有熱毒寒者有寒毒若用之不當凡能病人者無非毒也卽如家常茶飯本皆養人之正味其或過用誤用亦能毒人而況以偏味偏性之藥乎但毒有大小用有權宜此不可不察耳矧附子之性雖云有毒而實無大毒但制得其法用得其宜何毒之有今之人不知其妙且幷人蔘熟地而俱畏之夫人蔘熟地附子大黃實乃藥中之四維病而至於可畏勢非庸庸所濟者非此四物不可設若逡巡必誤乃事今人直至必不得已而後用附子事已無濟矣事無濟則反罪之將附子誠廢物乎嗟夫人之所以生者陽氣耳正氣耳人之所以死者陰氣耳邪氣耳人蔘熟地者治世之良相也附子大黃者亂世之良將也兵不可久用故良將用於暫亂不可忘治故良相不可缺矧夫附子雖烈而其性扶陽有非硝黃之比硝黃似緩而其性陰泄又非桂附可例華元化曰得其陽者生得其陰者死內經曰門戶不要是倉稟不藏也得守者生失守者死今之人履芒硝大黃若坦途視蔘附熟地爲蛇蝎愚耶知耶
白附子
味甘辛大溫有小毒其性升能引藥勢上行辟頭風諸風冷氣心疼風痰眩暈帶濁療小兒驚風痰搐及面鼻遊風䵟斑風刺去面痕可作面脂亦治疥癬風瘡陰下濕癢風濕諸病凡欲入藥炮而用之
大黃
味苦氣大寒氣味俱厚陰中之陰降也有毒其性推陳致新直走不守奪土鬱壅滯破積聚堅癥療瘟疫陽狂除斑黃譫語滌實痰導瘀血通水道退濕熱開燥結消癰腫因有峻烈威風積垢蕩之頃刻欲速者生用湯泡便呑欲緩者熟用和藥煎服氣虛同以人蔘名黃龍湯血虛同以當歸名玉燭散佐以甘草桔梗可緩其行佐以芒硝厚朴益助其銳用之多寡酌人實虛假實誤用與鴆相類
常山
味大苦性寒有毒攻溫瘧痰瘧及傷寒寒熱痰結氣逆狂癎癲厥惟胸腹多滯邪實氣壯而病瘧者宜之若老人弱人俱當忌用蓋此物性悍善逐痰飮得甘草則上行發吐得大黃則下行發瀉也亦治鬼毒蠱毒及頭項瘰癧鼠瘻
半夏
味大辛微苦氣溫可升可降陽中陰也有毒其質滑潤其性燥濕降痰入脾胃膽經生嚼戟喉制用生薑下肺氣開胃健脾消痰飮痞滿止咳嗽上氣心痛脇痛除嘔吐反胃霍亂轉筋頭眩腹脹不眠氣結痰核腫突去痰厥頭痛散風閉喉瘖治脾濕泄瀉遺精帶濁消癰疽腫毒殺蜈蚣蜂蠆蟲毒性能墮胎孕婦雖忌然胃不和而嘔吐不止加薑汁微炒但用無妨若消渴煩熱及陰虛血症最忌勿加李時珍曰半夏能主痰飮及腹脹者爲其體滑味辛而性溫也滑則能潤辛溫能散亦能潤故行濕而通大便利竅而泄小便所謂辛走氣能化液辛以潤之是矣丹溪曰二陳湯能使大便潤而小便長成聊攝云半夏辛而散行水而潤腎燥又局方用半硫丸治老人虛秘皆取其滑潤也世俗皆以半夏南星爲性燥誤矣濕去則土燥痰涎不生非二物之性燥也古方治咽痛喉痺吐血下血多用二物非禁劑也二物亦能散血故破傷打撲皆主之
南星
味苦辛氣溫可升可降陽中陰也性烈有毒薑汁制用善行脾肺墜中風實痰利胸膈下氣攻堅積治驚癎散血墮胎水磨箍蛇蟲咬毒醋調散腫破傷風金瘡折傷瘀血宜擣傳之功同半夏酌用可也
膽星
七製九製者方佳降痰因火動如神治小兒急驚必用總之實痰實火壅閉上焦而氣喘煩躁焦渴脹滿者所當必用較之南星味苦性凉故散解風痰熱滯
射干
味苦微寒有毒陰也降也治咳逆上氣喉痺咽疼散結氣不得息除胸腹邪熱脹滿淸肝明目消積痰結核痃癖熱疝降實火利大腸消瘀血通女人經閉苦酒磨塗可消腫毒
大戟
味苦大寒有毒反甘草性峻利善逐水邪痰涎瀉濕熱脹滿消急痛破癥結下惡血攻積聚通二便殺蠱毒藥毒療天行瘟瘧黃病及頸腋癰腫然大能瀉肺損眞氣非有大實堅者不宜輕用若中其毒惟菖蒲可以解之
甘遂
味苦性寒有毒反甘草專於行水能直達水結之處如水結胸者非此不除若留痰留飮宿食癥堅積聚無不能逐故善治腹脚陰囊腫脹去面目浮腫通二便瀉膀胱濕熱及痰逆癲癎噎膈痞塞然性烈傷陰不宜妄用
莞花反甘草
味苦微溫有毒專逐五臟之水去水飮寒痰痰癖脇下痛咳逆上氣心腹肢體脹滿瘴瘧鬼瘧濕毒寒毒蠱毒肉毒蟲魚毒除疝瘕癰腫逐惡血消咽腫根療瘡疥亦可毒魚若搗汁浸線亦能繫落痔瘡惟其多毒虛者不可輕用
玉簪
味甘辛性寒有小毒用根搗汁解一切諸毒下一切骨哽塗消癰瘍婦人乳癰初起但取根擂酒服之仍以渣傅腫處卽消然性能損齒故亦可落齒取牙
鳳仙花
味微苦性微溫有小毒子名急性子治産難下胎消積塊開噎膈下骨哽亦善透骨通竅故又名透骨草若欲取牙但用子硏末入砒少許點疼牙根卽可取之然此不生蟲蠹卽蜂蝶亦不近似非無毒者也
蓖麻子
味甘辛性熱有毒能逐風散毒療口眼喎斜失音口噤腫毒丹瘤鍼刺入肉止痛消腫追膿拔毒俱可硏貼若治舌腫喉痺宜硏爛紙捲燒煙熏吸立通催生下胎可同麝香巴豆硏貼臍中李時珍曰一人病偏風手足不擧用此油同羊脂麝香穿山甲煎膏日摩數次兼服搜風養血之藥而愈一人病手臂一塊腫痛用此擣膏貼之一夜而愈一人病氣鬱偏頭痛用此同乳香食鹽擣貼太陽一夜痛止一婦産後子腸不收擣仁貼其丹田一夜而上此藥外用屢奏奇效但內服不可輕率爾或云擣膏以筯點於鵝鴨六畜舌根下卽不能食點於肛門內卽下血死其毒可知凡服蓖麻者一生不得食炒豆犯之必脹死
續隨子
一名千金子味辛性溫有毒能逐瘀血消痰飮食積癥瘕痃癖除蠱毒鬼疰水氣冷氣心腹脹滿疼痛腹內諸疾利大小腸祛惡滯及婦人血結血閉瘀血等症硏碎酒服不過三顆當下惡物甚者十粒若瀉多以酸漿水或薄醋粥食之卽止亦可硏塗疥廯惡瘡此物之功長於逐水殺蟲是亦甘遂大戟之流也
-又木鱉子
味苦微甘微辛氣雄劣性大寒有大毒本草言其甘溫無毒謬也今見毒狗者能斃之於頃刻使非大毒而有如是乎人若食之則中寒發噤不可解救按劉績霏雪錄云木鱉子有毒不可食昔一薊門人有兩子患痞食之相繼皆死此不可不愼也若其功用則惟以醋磨用敷腫毒乳癰痔漏腫痛及喉痺腫痛用此醋漱於喉間引痰吐出以解熱毒不可嚥下或同朱砂艾葉捲筒熏疥殺蟲最效或用熬麻油擦廯亦佳番木鱉味極苦性大寒大毒功用與木鱉大同而寒烈之性尤甚
景岳全書卷之四十九大集本草正下
水石草部
石斛
此藥有二種力皆微薄圓細而肉實者味微甘而淡其力尤薄本草云圓細者爲上且謂其益精强陰壯筋補虛健脚膝驅冷痺却驚悸定心志但此物性味最薄焉能滋補如此惟是扁大而鬆形如釵股者頗有苦味用除脾胃之火去嘈雜善飢及營中蘊熱其性輕淸和緩有從容分解之妙故能退火養陰除煩淸肺下氣亦止消渴熱汗而諸家謂其厚腸胃健陽道煖水臟豈苦凉之性味所能也不可不辨
菖蒲
味辛微苦性溫散風寒濕痺除煩悶咳逆上氣止心腹痛霍亂轉筋癲癎客忤開心氣胃氣行滯氣通九竅益心智明耳目去頭風淚下出聲音溫腸胃煖丈夫水臟婦人血海禁止小便避邪逐鬼及中惡卒死殺蟲療惡瘡瘙疥欲散癰毒宜擣汁服用渣貼之若治耳痛宜作末炒熱絹裹罯之亦解巴豆大戟等毒
蒲黃
味微甘性微寒解心腹膀胱煩熱疼痛利小便善止血凉血活血消瘀血治吐血衄血痢血尿血通婦人經脈止崩中帶下月經不調姙婦胎漏墜胎血運血癥兒枕氣痛及跌撲血悶療瘡瘍消舌腫排膿消毒亦下乳汁亦止洩精凡欲利者宜生用欲固者宜炒熟用
澤瀉
味甘淡微鹹氣微寒氣味頗厚沈而降陰也陰中微陽入足太陽少陽其功長於滲水去濕故能行痰飮止嘔吐瀉痢通淋瀝白濁大利小便瀉伏火收陰汗止尿血療難産疝痛脚氣腫脹引藥下行經云除濕止渴聖藥通淋利水仙丹第其性降而利善耗眞陰久服能損目痿陽若濕熱壅閉而目不明者此以去濕故亦能明目
海藻反甘草
海帶昆布性用略同味苦鹹性微寒陰也降也善降氣淸熱消膈中痰壅故善消頸項癭瘤結核及癰腫癥積利小便逐水氣治濕熱氣急腹中上下雷鳴療偏墜疝氣疼痛消奔豚水氣浮腫及百邪鬼魅熱毒
骨碎補
味微苦性溫平乃足少陰厥陰肝腎藥也能活血止血補折傷療骨中斜毒風熱疼痛及痢後下虛或遠行或房勞或外感風濕以致兩足痿弱疼痛俱宜以四斤丸補陰藥之類佐而用之或炒熟硏末用猪腰夾煨空心食之能治耳鳴及腎虛久痢牙疼
竹木部
竹瀝
味甘性微凉陰也降也治暴中風痰失音不語胸中煩熱止煩悶消渴丹溪曰凡風痰虛痰在胸膈使人癲狂及痰在經絡四肢皮裏膜外者非此不達不行
淡竹葉
味甘淡氣平微凉陰中微陽氣味俱輕淸上氣咳逆喘促消痰涎解熱狂退虛熱煩躁不眠壯熱頭痛止吐血專凉心經亦淸脾氣却風熱止煩渴生津液利小水解喉痺幷小兒風熱驚癎
淡竹茹
味甘微凉治肺痿唾痰唾血吐血衄血尿血胃熱嘔噦噎膈婦人血熱崩淋胎動及小兒風熱癲癎痰氣喘咳小水熱澁
天竹黃
味甘辛性凉降也陰中有陽善開風痰降熱痰治中風失音痰滯胸膈煩悶癲癎淸心火鎭心氣醒脾疎肝明眼目安驚悸療小兒風痰急驚客忤其性和緩最所宜用亦治金瘡幷內熱藥毒
官桂
味辛甘氣大熱陽中之陽也有小毒必取其味甘者乃可用桂性熱善於助陽而尤入血分四肢有寒疾者非此不能達桂枝氣輕故能走表以其善調營衛故能治傷寒發邪汗療傷風止陰汗肉桂味重故能溫補命門堅筋骨通血脈治心腹寒氣頭疼咳嗽鼻齆霍亂轉筋腰足臍腹疼痛一切沈寒痼冷之病且桂爲木中之王故善平肝木之陰邪而不知善助肝膽之陽氣惟其味甘故最補脾土凡肝邪剋土而無火者用此極妙與蔘附地黃同用最降虛火及治下焦元陽虧乏與當歸川芎同用最治婦人産後血瘀兒枕腹痛及小兒痘疹虛寒作癢不起雖善墮胎動血用須防此二症若下焦虛寒法當引火歸元者則此爲要藥不可誤執
丁香
味大辛氣溫純陽入腎胃肺臟能發諸香辟惡去邪溫中快氣治上焦呃逆翻胃霍亂嘔吐解酒毒消痃癖奔豚陰寒心腹脹滿冷痛煖下焦腰膝寒疼壯陽道抑陰邪除胃寒瀉痢殺鬼疰蠱毒疳蝕諸蟲辟口氣堅齒牙及婦人七情五鬱小兒吐瀉痘瘡胃寒灰白不發
白檀香
味辛氣溫能散風熱辟穢惡邪氣消腫毒逐鬼魅煎服之可散冷氣止心腹疼痛定霍亂和胃氣開噎膈止嘔吐進飮食又治面生黑子每晩以熱水洗拭磨汁塗之甚良
沈香
味辛氣微溫陽也可升可降其性煖故能抑陰助陽扶補相火其氣辛故能通天徹地條達諸氣除轉筋霍亂和噤口瀉痢調嘔逆胃翻喘急止心腹脹滿疼痛破癥癖療寒痰和脾胃逐鬼疰惡氣及風濕骨節麻痺皮膚瘙癢結氣
烏藥
氣味辛溫善行諸氣入脾胃肝腎三焦膀胱諸經療中惡鬼氣蠱毒開胸膈除一切冷氣止心腹疼痛喘急霍亂反胃脹滿溫腸胃行宿食止瀉痢除天行疫瘴氣厥頭痛膀胱腎氣攻衝心腹疝氣脚氣癰疽疥癩及婦人血氣小兒蟲積亦止小便頻數氣淋帶濁幷猫犬百病俱可磨汁灌治之
枸杞
味甘微辛氣溫可升可降味重而純故能補陰陰中有陽故能補氣所以滋陰而不致陰衰助陽而能使陽旺雖諺云離家千里勿食拘杞不過謂其助陽耳似亦未必然也此物微助陽而無動性故用之以助熟地最妙其功則明耳目壯神魂添精固髓健骨强筋善補勞傷尤止消渴眞陰虛而臍腹疼痛不止者多用神效
地骨皮
枸杞根也南者苦味輕微有甘辛北者大苦性劣入藥惟南者爲佳其性辛寒善入血分肝腎三焦膽經退陰虛血熱骨蒸有汗止吐血衄血解消渴療肺腎胞中陰虛伏火煎湯漱口止齒血凡不因風寒而熱在精髓陰分者最宜此物凉而不峻可理虛勞氣輕而辛故亦淸肺假熱者勿用
厚朴
味苦辛氣大溫氣味俱厚陽中之陰可升可降有小毒用此者用其溫降散滯制用薑汁炒治霍亂轉筋消痰下氣止咳嗽嘔逆吐酸殺腹臟諸蟲宿食不消去結水破宿血除寒濕瀉痢能煖脾胃善走冷氣總之逐實邪瀉膨脹散結聚治胸腹疼痛之要藥倘本元虛弱誤服脫人眞氣孕婦忌用墮胎須知
棗仁
味微甘氣平其色赤其肉味酸故名酸棗其仁居中故性主收斂而入心多眠者生用不眠者炒用寧心志止虛汗解渴去煩安神養血益肝補中收斂魂魄
杜仲
味甘辛淡氣溫平氣味俱薄陽中有陰其功入腎用薑汁或鹽水潤透炒去絲補中强志壯腎添精腰痛殊功足疼立效除陰囊寒濕止小水夢遺因其氣溫故煖子宮因其性固故安胎氣內熱火盛者亦當緩用
山茱萸
味酸澁主收斂氣平微溫陰中陽也入肝腎二臟能固陰補精煖腰膝壯陰氣澁帶濁節小便益髓興陽調經收血若脾氣大弱而畏酸者姑暫止之或和以甘草煨薑亦可
蘇木
味微甘微辛性溫平可升可降乃三陰經血分藥也少用則和血活血多用則行血破血主婦人月經不調心腹作痛血癖氣壅凡産後血瘀脹悶勢危者宜用五兩水煮濃汁服之亦消癰腫死血排膿止痛及打撲瘀血可敷若治破傷風宜爲末酒服立效
川椒
味辛性熱有小毒本純陽之物其性下行陽中有陰也主溫中下氣開通腠理散肌表寒邪除臟腑冷痛去胸腹留飮停痰宿食解鬱結溫脾胃止咳逆嘔吐逐寒濕風痛療傷寒溫瘧水腫濕疸除齒痛煖腰膝收陰汗縮小便溫命門止泄瀉下痢遺精脫肛殺蛔蟲鬼疰蠱毒蛇蟲諸毒久服之能通神明實腠理和血脈堅齒牙生鬚髮明耳目調關節耐寒暑若中其毒惟冷水麻仁漿可以解之
胡椒
味辛性大熱純陽也善走氣分溫中下氣煖腸胃消宿食辟臭惡除寒食寒痰寒飮吐水止反胃嘔吐霍亂虛寒脹滿心腹疼痛去冷積陰毒壯腎氣治大腸寒滑冷痢殺一切蟲魚鱉蕈諸藥食陰凝之毒若治風蟲牙痛須同蓽茇爲末熔蠟爲細丸塞孔中卽愈
金櫻子
味澁性平生者色靑酸澁熟者色黃甘澁當用其將熟微酸而甘澁者爲妙其性固澁澁可固陰治脫甘可補中益氣故善理夢遺精滑及崩淋帶漏止吐血衄血生津液安魂魄收虛汗斂虛火益精髓壯筋骨補五臟養血氣平咳嗽定喘急療怔忡驚悸止脾洩血痢及小水不禁此固陰養陰之佳品而人之忽之亦久矣此後咸宜珍之
槐蕊
味苦性寒淸心肺脾肝大腸之火除五內煩熱心腹熱疼療眼目赤痛熱淚炒香嚼嚥治失音喉痺止吐血衄血腸風下血婦人崩中漏下及皮膚風熱凉大腸殺疳蟲治癰疽瘡毒陰瘡濕癢痔漏解楊梅惡瘡下疳伏毒大有神效
柏子仁
味甘平性微凉能潤心肺養肝脾滋腎燥安神魂益志意故可定驚悸怔忡益陰氣美顔色療虛損益血止汗潤大腸利虛秘亦去百邪鬼魅小兒驚癎總之氣味淸香性多潤滑雖滋陰養血之佳劑若欲培補根本乃非淸品所長
枳殼
卽枳實之遲收而大者較之枳實其氣略散性亦稍緩功與枳實大類但枳實性重多主下行削堅而此之氣輕故多主上行破氣通利關節健脾開胃平肺氣止嘔逆反胃霍亂咳嗽消痰消食破心腹結氣癥瘕痃癖開胸脇脹滿痰滯逐水腫水濕瀉痢腸風痔漏肛門腫痛因此稍緩故可用之束胎安胎炙熱可熨痔腫虛者少用恐傷元氣
枳實
味苦微酸微寒氣味俱厚陰中微陽其性沈急於枳殼除脹滿消宿食削堅積化稠痰破滯氣平咳喘逐瘀血停水解傷寒結胸去胃中濕熱佐白朮亦可健脾佐大黃大能推蕩能損眞元虛羸勿用
蔓荊子
味苦辛氣淸性溫升也陽也入足太陽陽明厥陰經主散風邪利七竅通關節去諸風頭痛腦鳴頭沈昏悶搜肝風止目睛內痛淚出明目堅齒療筋骨間寒熱濕痺拘攣亦去寸白蟲
五加皮
味辛性溫除風濕行血脈壯筋骨明目下氣治骨節四肢拘攣兩脚痺痛風弱五緩陰痿囊濕疝氣腹痛小便遺瀝女人陰癢凡諸浸酒藥惟五加皮與酒相合大能益人且味美也仙家重此謂久服可以長生故曰寧得一把五加不用金銀滿車雖未必然然亦必有可貴者
川楝子
味苦性寒有小毒陰也能治傷寒瘟疫煩熱狂躁利小水瀉肝火小腸膀胱濕熱諸疝氣疼痛殺三蟲疥癩亦消陰痔丸散湯藥任意可用甄權言其不入湯使則失之矣苦楝根味大苦殺諸蟲尤善逐蛔利大腸治游風熱毒惡瘡苦酒和塗疥癬甚良
女貞子
味苦性凉陰也降也能養陰氣平陰火解煩熱骨蒸止虛汗消渴及淋濁崩漏便血尿血陰瘡痔漏疼痛亦淸肝火可以明目止淚
桑白皮
味甘微辛微苦氣寒氣味俱薄升中有降陽中有陰入手太陰肺臟氣寒味辛故瀉肺火以其味甘故緩而不峻止喘嗽唾血亦解渴消痰除虛勞客熱頭痛水出高原故淸肺亦能利水去寸白殺腹臟諸蟲硏汁治小兒天弔驚癎客忤及傅鵝口瘡大效作線可縫金瘡旣瀉肺實又云補氣則未必然
黃檗
味苦微辛氣寒陰中微陽降也善降三焦之火制各以類但其性多沈尤專肝腎故曰足少陰本經足太陽厥陰之引經也淸胃火嘔噦蛔蟲除伏火骨蒸煩熱去腸風熱痢下血逐二便邪火結淋上可解熱渴口瘡喉痺癰瘍下可去足膝濕熱疼痛痿蹶此其性寒潤降去火最速丹溪言其制伏龍火補腎强陰然龍火豈沈寒可除水枯豈苦劣可補陰虛水竭得降愈亡撲滅元陽莫此爲甚水未枯而火盛者用以抽薪則可水旣竭而枯熱者用以補陰實難當局者愼勿認爲補劑予嘗聞之丹溪曰火有二君火者人火也心火也可以濕伏可以水滅可以直折黃連之屬可以制之相火者天火也龍雷之火也陰火也不可以水濕折之當從其性而伏之惟黃檗之屬可以降之按此議論若有高見而實矯强之甚大是誤人夫所謂從其性者卽內經從治之說也經曰逆者正治從者反治正治者謂以水制火以寒治熱也從治者謂以火濟火以熱治熱也亦所謂甘溫除大熱也豈以黃連便是正治黃檗便是從治乎卽曰黃連主心火黃檗主腎火然以便血溺血者俱宜黃連又豈非膀胱大腸下部藥乎治舌瘡口瘡者俱宜黃檗又豈非心脾上部藥乎總之黃連黃檗均以大苦大寒之性而曰黃連爲水黃檗非水黃連爲瀉黃檗爲補豈理也哉若執此說誤人多矣誤人多矣
梔子
味苦氣寒味厚氣薄氣浮味降陰中有陽因其氣浮故能淸心肺之火解消渴除熱鬱療時疾躁煩心中懊憹熱悶不得眠熱厥頭疼耳目風熱赤腫疼痛霍亂轉筋因其味降故能瀉肝腎膀胱之火通五淋治大小腸熱秘熱結五種黃疸三焦鬱火臍下熱鬱疝氣吐血衄血血痢血淋小腹損傷瘀血若用佐使治有不同加茵陳除濕熱疸黃加豆豉除心火煩躁加厚朴枳實可除煩滿加生薑陳皮可除嘔噦同玄胡索破熱滯瘀血腹痛此外如面赤酒皶熱毒湯火瘡瘍腫痛皆所宜用仲景因其氣浮而苦極易動吐故用爲吐藥以去上焦痰滯丹溪謂其解鬱熱行結氣其性屈曲下行大能降火從小便泄去人所不知
郁李仁
味苦辛陰中有陽性潤而降故能下氣消食利水道消面目四肢大腹水氣浮腫開腸中結氣滯氣關隔燥澁大便不通破血積食癖凡婦人小兒實熱結燥者皆可用
訶子
味苦酸澁氣溫苦重酸輕性沈而降陰也能消宿食膨脹止嘔吐霍亂定喘止嗽破結氣安久痢止腸風便血降痰下氣開滯澁腸通達津液療女人崩中胎漏帶濁經亂不常若久痢肛門急痛或産婦陰痛者宜和蠟燒煙薰之或煎湯薰洗亦可若痰嗽咽喉不利宜含數枚嚥津殊效其有上焦元氣虛陷者當避其苦降之性
側柏
味苦氣辛性寒善淸血凉血止吐血衄血痢血尿血崩中赤白去濕熱濕痺骨節疼痛搗爛可傅火丹散痄顋腫痛熱毒及湯火傷止痛滅瘢炙搗可罯凍瘡燒汁塗髮可潤而使黑
辛荑
一名木筆一名迎春氣味辛溫乃手太陰足陽明之藥能解寒熱憎寒體噤散風熱利九竅除頭風腦痛眩冒瘙癢療面腫引齒疼痛若治鼻塞涕出鼻淵鼻鼽鼻瘡及痘後鼻瘡幷宜爲末入麝香少許以葱白蘸藥點入數次甚良
皂角
氣味辛鹹性溫有小毒善逐風痰利九竅通關節治頭風殺諸蟲精物消穀導痰除咳嗽心腹氣結疼痛脹滿開中風口噤治咽喉痺塞腫痛行肺滯通大腸秘結墮胎破堅癥消腫毒及風癬疥癩燒煙薰脫肛腫痛可爲丸散不入湯藥
巴豆
味辛性熱有大毒可升可降善開關竅破癥堅積聚逐痰飮殺諸惡毒蟲毒蠱毒通秘結消宿食攻臟腑停寒生冷壅滯心腹疼痛瀉痢驚癎諸水氣疝氣下活胎死胎逐瘀血血積及消癰瘍疔毒惡瘡去瘜肉惡肉腐肉排膿消腫喉痺牙疼諸症然其性剛氣烈無處不到故稱爲斬關奪門之將若誤用之則有推牆倒壁之虞若善用之則有戡亂調中之妙用者所當愼察
密蒙花
味甘平性微寒入肝經潤肝燥專理目疾療靑盲去赤腫多淚消目中赤脈膚翳羞明畏日及小兒瘡痘疳氣攻目風熱麋爛雲翳遮睛制用之法宜蜜酒拌蒸三次日乾用
雷丸
味苦性寒有小毒殺三蟲逐蠱毒諸毒降胃中實熱痰火癲狂除百邪惡氣幷一應血積氣聚
大楓子
味辛性熱有毒能治風癬疥癩攻毒殺蟲亦療楊梅諸瘡
蕪荑
味辛平性溫主心腹冷氣癥積疼痛散肌膚風濕淫淫如蟲行殺三蟲去寸白及諸惡蟲毒療腸風痔漏惡瘡和猪脂搗塗熱瘡和蜜可治濕癬
茯苓
味甘淡氣平性降而滲陽中陰也有赤白之分雖本草言赤瀉丙丁白入壬癸然總不失爲泄物故能利竅去濕利竅則開心益智導濁生津去濕則逐水燥脾補中健胃祛驚癎厚腸臟治痰之本助藥之降以其味有微甘故曰補陽但補少利多故多服最能損目久弱極不相宜若以人乳拌曬乳粉旣多補陰亦妙
茯神
附根而生近故能入心經通心氣補健忘止恍惚驚悸雖本草所言如此然總不外於滲降之物與茯苓無甚相遠也
猪苓
味微苦甘氣平陽中陰也性善降滲入膀胱腎經通淋消水腫除濕利小便因其苦故能泄滯因其淡故能利竅亦解傷寒濕熱脚氣白濁亦治姙娠子淋胎腫
桑寄生
味苦性凉主女子血熱崩中胎漏固血安胎及産後血熱諸疾去風熱濕痺腰膝疼痛長鬚眉堅髮齒凉小兒熱毒癰疳瘡癩
琥珀
味甘淡性平安五臟淸心肺定魂魄鎭癲癎殺邪鬼精魅消瘀血痰涎解蠱毒破癥結通五淋利小便明目磨翳止血生肌亦合金瘡傷損
松香
味苦辛溫治癰疽惡瘡頭瘍白禿風濕疥癬酒煮糊丸可治歷節風痛亦治婦人崩帶煎膏則活血生肌排膿止痛塞牙孔殺蟲傅刺入肉中自出加銅末硏摻大治金瘡折傷
乳香
味苦辛性溫微熱辟邪惡諸氣治霍亂通血脈止大腸血痢疼痛及婦人氣逆血滯心腹作痛消癰疽諸毒托裏護心活血定痛舒筋脈療折傷煎膏止痛長肉
沒藥
味苦氣平能破血散血消腫止痛療金瘡杖瘡諸惡瘡痔漏癰腫破宿血癥瘕及墮胎産後血氣作痛凡治金刃跌墜損傷筋骨心腹血瘀作痛者幷宜硏爛熱酒調服則推陳致新無不可愈
阿魏
味苦辛性熱有毒其氣辛臭乃能辟奪臭氣逐瘟疫瘴瘧傳屍鬼氣惡氣療霍亂隔噎㿗疝心腹疼痛殺諸小蟲牙蟲破癥積消癖塊除蠱毒及一切蕈菜牛羊魚肉諸毒或散或丸隨意可服
樟腦
味辛微苦性熱善通關竅破滯氣辟中惡邪氣治疥癬殺蟲除蠹著鞋中去脚氣燒煙熏衣筐席簟除蚤虱壁虱北方新生小猫極多跳蚤用此拌麵硏勻摻擦之則盡落無遺亦妙方也
龍腦
卽氷片味微甘大辛敷用者其凉如氷而氣雄力銳性本非熱陽中有陰也善散氣散血散火散滯通竅辟惡逐心腹邪氣療喉痺腦痛鼻瘜齒痛傷寒舌出小兒風痰邪熱急驚痘疔黑陷凡氣壅不能開達者咸宜佐使用之亦通耳竅散目熱去目中赤膚翳障逐三蟲消五痔療一切惡瘡聚毒下疳痔漏疼痛亦治婦人氣逆難産硏末少許新汲水服之則下以熱酒服之則能殺人凡用此者宜少而暫多則走散眞氣大能損人
血竭
味甘鹹微澁性平善破積血止痛生肌療金瘡折傷一打損血瘀疼痛內傷血逆婦人血氣凝滯亦能生血補虛俱可爲末酒服幷治一切惡瘡癬疥久不合口然性能引膿不宜多用
蘆薈
味大苦性大寒氣味俱厚能升能降除風熱煩悶淸肺胃鬱火凉血淸肝明目治小兒風熱急驚癲癎五疳熱毒殺三蟲及痔漏熱瘡單用殺疳蛔吹鼻治腦疳鼻熱鼻癢鼻痔硏末傅蟲牙同甘草敷濕癬殺蟲出黃水極妙
乾漆
味辛性溫有毒能療絶傷續筋骨殺三蟲去蛔蟲削年深堅結之積滯破日久凝聚之瘀血用須炒熟入藥不爾損人腸胃若外著其毒而生漆瘡者惟杉木湯紫蘇湯蟹湯浴之可解或用香油調鐵銹塗之
蘇合油
味甘辛性溫能辟邪惡諸氣殺鬼魅蠱毒蟲毒療癲癎溫瘧止氣逆疼痛亦通神明可除夢魘
孩兒茶
味苦微澁性凉能降火生津淸痰涎咳嗽治口瘡喉痺煩熱止消渴吐血衄血便血尿血濕熱痢血及婦人崩淋經血不止小兒疳熱口疳熱瘡濕爛諸瘡斂肌長肉亦殺諸蟲
穀部
麥芽
味甘微鹹氣溫善於化食和中破冷氣消一切米麵諸果食積去心腹脹滿止霍亂除煩熱消痰飮破癥結寬腸下氣病久不食者可借此穀氣以開胃元氣中虛者毋多用此以消腎亦善催生落胎單服二兩能消乳腫其耗散血氣如此而脾胃虛弱飮食不消方中每多用之何也故婦有胎姙者不宜多服
神麯
味甘氣平炒黃入藥善助中焦土臟健脾煖胃消食下氣化滯調中逐痰積破癥瘕運化水穀除霍亂脹滿嘔吐其氣腐故能除濕熱其性澁故又止瀉痢療女人胎動因滯治小兒腹堅因積若婦人産後欲回乳者炒硏酒服二錢日二卽止甚驗若閃挫腰痛者淬酒溫服最良
白扁豆
味甘氣溫炒香用之補脾胃氣虛和嘔吐霍亂解河豚酒毒止瀉痢溫中亦能淸暑治消渴欲用輕淸緩補者此爲最當
薏仁
味甘淡氣微凉性微降而滲故能去濕利水以其去濕故能利關節除脚氣治痿弱拘攣濕痺消水腫疼痛利小便熱淋亦殺蛔蟲以其微降故亦治咳嗽唾膿利膈開胃以其性凉故能淸熱止煩渴上氣但其功力甚緩用爲佐使宜倍
綠豆
味甘性凉能淸火淸痰下氣解煩熱止消渴安精神補五臟陰氣去胃火吐逆及吐血衄血尿血便血濕熱瀉痢腫脹利小水療丹毒風疹皮膚燥澁大便秘結消癰腫痘毒湯火傷痛解酒毒鴆毒諸藥食牛馬金石毒尤解砒霜大毒或用囊作枕大能明耳目幷治頭風頭痛
粟殼
味微甘性多澁泡去筋膜醋拌炒用甚固大腸久痢滑瀉必用須加甘補同煎久虛咳嗽劫藥欲用須辨虛實脫肛遺精俱所當用濕熱下痢乃非所宜
麻仁
卽黃麻也亦名大麻味甘平性滑利能潤心肺滋五臟利大腸風熱結燥行水氣通小便濕熱秘澁五淋去積血下氣除風濕頑痺關節血燥拘攣止消渴通乳汁産難催生經脈阻滯凡病多燥澁者宜之若下元不固及便溏陽痿精滑多帶者皆所忌用
果部
芡實
味甘氣平入脾腎兩臟能健脾養陰止渴治腰膝疼痛强志益神聰明耳目補腎固精治小便不禁遺精白濁帶下延年耐老或散丸或煮食皆妙但其性緩難收奇效
杏仁
味苦辛微甘味厚於氣降中有升有毒入肺胃大腸經其味辛故能入肺潤肺散風寒止頭痛退寒熱咳嗽上氣喘急發表解邪療溫病脚氣其味苦降性最疾觀其澄水極速可知故能定氣逆上衝消胸腹急滿脹痛解喉痺消痰下氣除驚癎煩熱通大腸氣閉乾結亦殺狗毒佐半夏生薑散風邪咳嗽佐麻黃發汗逐傷寒表邪同門冬乳酥煎膏潤肺治咳嗽極妙同輕粉硏勻油調敷廣瘡腫毒最佳尤殺諸蟲牙蟲及頭面䵟斑㾴皰元氣虛陷者勿用恐其沈降太泄
桃仁
味苦辛微甘氣平陰中有陽入手足厥陰經去皮尖用善治瘀血血閉血結血燥通血隔破血癥殺三蟲潤大便逐鬱滯止鬼疰血逆疼痛膨脹療跌撲損傷若血枯經閉者不可妄用
木瓜
味酸氣溫用此者用其酸斂酸能走筋斂能固脫入脾肺肝腎四經亦善和胃得木味之正故尤專入肝益筋走血療腰膝無力脚氣引經所不可缺氣滯能和氣脫能固以能平胃故除嘔逆霍亂轉筋降痰去濕行水以其酸收故可斂肺禁痢止煩滿止渴
陳皮
味苦辛性溫散氣實痰滯必用留白者微甘而性緩去白者用辛而性速瀉脾胃痰濁肺中滯氣消食開胃利水通便呑酸噯腐反胃嘈雜呃逆脹滿堪除嘔吐惡心皆效通達上下解酒除蟲表裏俱宜癰疽亦用尤消婦人乳癰幷解魚肉諸毒
靑皮
味苦辛微酸味厚沈也陰中之陽苦能去滯酸能入肝又入少陽三焦膽腑削堅癖除脇痛解鬱怒劫疝疎肝破滯氣寬胸消食老弱虛羸戒之勿用
檳榔
味辛澁微苦微甘氣微溫味厚氣薄降中有升陰中陽也能消宿食解酒毒除痰癖宣壅滯溫中快氣治腹脹積聚心腹疼痛喘急通關節利九竅逐五鬲奔豚膀胱諸氣殺三蟲除脚氣療諸瘧瘴癘濕邪本草言其治後重如馬奔此亦因其性溫行滯而然若氣虛下陷者乃非所宜又言其破氣極速較枳殼靑皮尤甚若然則廣南之人朝夕笑噬而無傷又豈破氣極速者總之此物性溫而辛故能醒脾利氣味甘兼澁故能固脾壯氣是誠行中有留之劑觀鶴林玉露云飢能使之飽飽能使之飢醉能使之醒醒能使之醉於此四句詳之可得其性矣其服食之法小者氣烈俱以入藥廣中人惟能用其大而扁者以米泔水浸而待用每一枚切四片每服一片外用細石灰以水調如稀糊亦預制待用用時以蔞葉一片抹石灰一二分入檳榔一片裹而嚼服蓋檳榔得石灰則滑而不澁石灰蔞葉得檳榔則甘而不辣服後必身面俱煖微汗微醉而胸腹豁然善解呑酸消宿食辟嵐瘴化痰醒酒下氣健脾開胃潤腸殺蟲消脹固大便止瀉痢又服法如無蔞葉卽以肉桂或大茴香或陳皮俱可代用少抹石灰夾而食之然此三味之功多在石灰蔞葉以其能燥脾溫胃也然必得檳榔爲助其功始見此物理相成之妙若有不可意測者一大約此物與煙性略同但煙性峻勇用以散表逐寒則煙勝於此檳榔稍緩用以和中煖胃則此勝於煙二者皆壯氣辟邪之要藥故滇廣中人一日不可少也又習俗之異在廣西用老檳榔滇中人用淸嫩檳榔廣東人多在連殼醃檳榔亦各得其宜耳
烏梅
味酸澁性溫平下氣除煩熱止消渴吐逆反胃霍亂治虛勞骨蒸解酒毒斂肺癰肺痿咳嗽喘急消癰疽瘡毒喉痺乳蛾澁腸止冷熱瀉痢便血尿血崩淋帶濁遺精夢泄殺蟲伏蛔解蟲魚馬汗硫黃毒和紫蘇煎湯解傷寒時氣瘴瘧大能作汗取肉燒存性硏末傅金瘡惡瘡去腐肉弩肉死肌一夜立盡亦奇方也
山査
味甘微酸氣平其性善於消滯用此者用其氣輕故不甚耗眞氣善消宿食痰飮呑酸去瘀血疼痛行結滯驅膨脹潤腸胃去積塊亦祛㿗疝仍可健脾小兒最宜亦發瘡疹婦人産後兒枕痛惡露不盡者煎汁入沙糖服之立效煮汁洗漆瘡亦佳腸滑者少用之
甜瓜蒂
一名苦丁香味苦性寒有毒陰中有陽能升能降其升則吐善涌濕熱頑痰積飮去風熱頭痛癲癎喉痺頭目眩暈胸膈脹滿幷諸惡毒在上焦者皆可除之其降則瀉善逐水濕痰飮消浮腫水膨殺蠱毒蟲毒凡積聚在下焦者皆能下之蓋其性峻而急不從上出卽從下出也若治鼻中瘜肉不聞香臭當同麝香細辛爲末以綿裹塞鼻中日一換之當漸消縮
大腹皮
味微辛性微溫主冷熱邪氣下一切逆氣滯氣攻衝心腹大腸消痰氣呑酸痞滿止霍亂逐水氣浮腫脚氣瘴瘧及婦人胎氣惡阻脹悶幷宜加薑鹽同煎凡用時必須酒洗炒過恐其有鴆鳥毒也
吳茱萸
味辛苦氣味俱厚升少降多有小毒能助陽健脾治胸膈停寒脹滿痞塞化滯消食除呑酸嘔逆霍亂心腹畜冷中惡絞痛寒痰逆氣殺諸蟲鬼魅鬼疰及下焦肝腎膀胱寒疝陰毒疼痛止痛瀉血痢厚腸胃去濕氣腸風痔漏脚氣水腫然其性苦善降若氣陷而元氣虛者當以甘補諸藥制而用之
菜部
山藥
味微甘而淡性微澁所以能健脾補虛澁精固腎治諸虛百損療五勞七傷第其氣輕性緩非堪專任故補脾肺必主蔘朮補腎水必君茱地澁帶濁須破故同硏固遺泄仗兎絲相濟諸凡固本丸藥亦宜搗末爲糊總之性味柔弱但可用爲佐使
乾薑
味辛微苦性溫熱生者能散寒發汗熟者能溫中調脾善通神明去穢惡通四肢關竅開五臟六腑消痰下氣除轉筋霍亂逐風濕冷痺陰寒諸毒寒痞脹滿腰腹疼痛撲損瘀血夜多小便孫眞人曰嘔家聖藥是生薑故凡脾寒嘔吐宜兼溫散者當以生薑煨熟用之若下元虛冷而爲腹疼瀉痢專宜溫補者當以乾薑炒黃用之若産後虛熱虛火盛而唾血痢血者炒焦用之若炒至黑炭已失薑性矣其亦有用以止血者用其黑澁之性已耳若陰盛隔陽火不歸元及陽虛不能攝血而爲吐血衄血下血者但宜炒熟留性用之最爲止血之要藥若陰虛內熱多汗者皆忌用薑
大茴香
味辛氣溫入心腎二臟氣味香甜能升能降最煖命門故善逐膀胱寒滯疝氣腰疼亦能溫胃止吐調中止痛除霍亂反胃齒牙口疾下氣解毒兼理寒濕脚氣調和諸饌逐臭生香
小茴香
氣味略輕治亦同前但大茴性更煖而此則稍溫耳
白芥子
味大辛氣溫善開滯消痰療咳嗽喘急反胃嘔吐風毒流注四肢疼痛尤能祛辟冷氣解肌發汗消痰癖瘧痞除脹滿極速因其味厚氣輕故開導雖速而不甚耗氣旣能除脇肋皮膜之痰則他近處者不言可知善調五臟亦熨散惡氣若腫毒乳癖痰核初起硏末用醋或水調傅甚效
蘿蔔子
味大辛氣溫氣味俱厚降也善於破氣消痰定喘除脹利大小梗有推牆倒壁之功硏水攙薄飮之立吐風痰盡出胃有氣食停滯致成鼓脹者非此不除同醋硏敷大消腫毒中氣不足切忌妄用
葱
味辛性溫善散風寒邪氣通關節開腠理主傷寒寒熱天行時疾頭痛筋骨酸疼行滯氣除霍亂轉筋奔豚脚氣陰邪寒毒陽氣脫陷心腹疼痛及蟲積氣積飮食毒百藥毒利大小便下痢下血小兒盤腸內釣婦人溺血通乳汁散乳癰消癰疽腫毒擣罨傷寒結胸及金瘡折傷血瘀血出疼痛不止塗猘犬傷亦制蚯蚓毒
蒜
味辛性溫有小毒善理中溫胃行滯氣辟肥膩開胃進食消寒氣寒痰麵積食積魚肉諸積邪痺膨脹宿滯不安殺溪毒水毒蠱毒蛇蟲毒擣爛可灸癰疽塗疔腫傅蛇蟲沙風毒甚良
韭菜
味辛甘微澁性溫善溫中安五臟和胃氣健脾氣除濁氣開胃進食祛心腹痼冷痃癖隔噎滯氣止消渴瀉痢膿血腹中冷痛壯腎氣煖腰膝療洩精帶濁俱宜常煮食之大能益人若欲消胃脘瘀血作痛及中風痰盛失音上氣喘急或中飮食藥毒或暴見吐血衄血尿血打撲瘀血婦人經滯血逆上衝心腹或被狂犬蛇蟲惡毒勢在危急者俱宜擣生韭汁服之或從吐出或從內消皆得愈也或用煎湯熏産婦血暈亦可洗腸痔脫肛
韭子
味辛性溫陰中陽也宜炒黃用之主夢洩遺精尿血煖腰膝壯陽道治鬼交補肝腎命門止小便頻數遺尿及婦人白淫白帶陰寒小腹疼痛
百合
味微甘淡氣平功緩以其甘緩故能補益氣血潤肺除嗽定魄安心逐驚止悸緩時疫咳逆解乳癰喉痺兼治癰疽亦解蠱毒潤大小便消氣逆浮腫仲景用之以治百合症者蓋欲藉其平緩不峻以收失散之緩功耳虛勞之嗽用之頗宜
蒲公英
卽黃花地丁味微苦氣平獨莖一花者是莖有椏者非入陽明大陰少陽厥陰經同忍冬煎汁少加酒服潰堅消腫散結核瘰癧最佳破滯氣解食毒出毒刺俱妙若婦人乳癰用水酒煮飮以渣封之立消
金石部
金箔
味辛平性寒生者有毒氣沈質重降也陰也能鎭心神降邪火墜痰涎療風熱上壅吐血衄血神魂飛蕩狂邪躁擾及小兒驚風癲癎痰滯心竅上氣咳喘安魂魄定心志凡邪盛於上宜降宜淸者皆所當用若陽虛氣陷滑洩淸寒者俱當避之
水銀
性辛寒有大毒能利水道去熱毒同黑鉛結砂則鎭墜痰涎同硫黃結砂則療劫危疾極善墮胎殺諸蟲及疥癬癩瘡凡有蟲者皆宜之亦善走經絡透骨髓逐楊梅瘋毒其他內症不宜輕用頭瘡亦不可用恐入經絡必緩筋骨百藥不治也李時珍曰水銀乃至陰之精稟沈著之性得凡火煅煉則飛騰靈變得人氣熏蒸則入骨鑽筋絶陽蝕腦陰毒之物無似之者而大明言其無毒本經言其久服神仙甄權言其還丹元母抱朴子以爲長生之藥六朝以下貪生者服食致成廢篤而喪厥軀不知若千人矣方士固不足道本草其可妄言哉水銀但不可服食爾而其治病之功不可掩也
輕粉
味微辛性溫燥有大毒升也陽也治痰涎積聚消水腫鼓脹直達病所尤治瘰癧諸毒瘡去腐肉生新肉殺瘡癬疥蟲及鼻上酒齄風瘡瘙癢然輕粉乃水銀加鹽礬升鍊而成其以金火之性燥烈流走直達骨髓故善損齒牙雖善劫痰涎水濕瘡毒涎從齒縫而出邪得劫而暫開病亦隨愈然用不得法則金毒竄入經絡留而不出而傷筋敗骨以致筋攣骨痛癰瘡疳漏遂成廢痼其害無窮嘗見丹家升鍊者若稍失固濟則雖以鐵石爲鼎亦必爆裂而矧以人之臟腑血氣乎陳文中曰輕粉下痰而損心氣小兒不可輕用傷脾敗陽必變他症初生者尤宜愼之
銅靑
卽銅綠此銅之精華惟醋制者良磠制者毒也味酸澁性收斂善治風眼爛弦流淚合金瘡止血明目去膚赤瘜肉治惡瘡口鼻疳瘡若治走馬牙疳宜同滑石杏仁等分爲末擦之立愈
朱砂
味微甘性寒有大毒通稟五行之氣其色屬火也其液屬水也其體屬土也其氣屬木也其入屬金也故能通五臟其入心可以安神而走血脈入肺可以降氣而走皮毛入脾可逐痰涎而走肌肉入肝可行血滯而走筋膜入腎可逐水邪而走骨髓或上或下無處不到故可以鎭心逐痰祛邪降火治驚癎殺蟲毒祛蠱毒鬼魅中惡及瘡瘍疥癬之屬但其體重性急善走善降變化莫測用治有餘乃其所長用補不足及長生久視之說則皆謬妄不可信也若同蔘芪歸朮兼朱砂以治小兒亦可取效此必其虛中挾實者乃宜之否則不可槪用
銀朱
乃水銀同硫黃升煉而成味辛溫有毒破積滯劫痰涎善療瘡癬惡瘡殺蟲毒蚤虱惟燒煙熏之或以棗肉拌煙擦之其功尤捷
靈砂
味甘性溫主五臟百病養神志安魂魄通血脈明耳目調和五臟主上盛下虛痰涎壅盛頭旋吐逆霍亂反胃心腹冷痛升降陰陽旣濟水火久服通神明殺精魅惡鬼小兒驚吐其效如神硏末糯米糊爲丸棗湯服最爲鎭墜神丹也或以陰陽水送下尤妙按胡演丹藥秘訣云升靈砂法用新鍋安逍遙爐上以蜜揩鍋底文火下燒入硫黃二兩熔化投水銀半斤以鐵匙急攪作靑砂頭如有焰起噴醋解之待汞不見星取出細硏盛入水火鼎內鹽泥固濟下以自然火升之乾水十二盞爲度取出如束鍼紋者成矣
硫黃
味苦微酸性熱有毒療心腹冷積冷痛霍亂咳逆上氣及冷風頑痺寒熱腰腎久冷脚膝疼痛虛寒久痢滑洩壯陽道補命門不足陽氣暴絶婦人血結小兒慢驚尤善殺蟲除疥癬惡瘡老人風秘用宜鍊服亦治陰證傷寒厥逆煩躁腹痛脈伏將危者以硫黃爲末艾湯調服二三錢卽可得睡汗出而愈
雄黃
味苦甘辛性溫有毒消痰涎治癲癎嵐瘴瘧疾寒熱伏暑瀉痢酒癖頭風眩暈化瘀血殺精物鬼疰蠱毒邪氣中惡腹痛及蛇虺百蟲獸毒疥癩疳蟲䘌瘡去鼻中瘜肉癰疽腐肉幷鼠瘻廣瘡疽痔等毒欲逐毒蛇無如燒煙熏之其畏遁尤速
自然銅
味辛平性凉能療折傷散瘀血續筋骨排膿止疼痛亦鎭心神安驚悸宜硏細水飛用或以酒磨服然性多燥烈雖其接骨之功不可泯而絶無滋補之益故用不可多亦不可專任也
黃丹
味辛微鹹微澁性重而收大能燥濕故能鎭心安神墜痰降火治霍亂吐逆咳嗽吐血鎭驚癎癲狂客忤除熱下氣止瘧止痢禁小便解熱毒殺諸蟲毒治金瘡火瘡濕爛諸瘡血溢止痛生肌長肉收陰汗解狐臭亦去翳障明目
白礬
味酸澁性凉有小毒所用有四其味酸苦可以涌泄故能吐下痰涎治癲癎黃疸其性收澁可固脫滑故能治崩淋帶下腸風下血脫肛陰挺斂金瘡止血燒枯用之能止牙縫出血辟狐腋氣收陰汗脚汗其性燥可治濕邪故能止瀉痢斂浮腫湯洗爛弦風眼其性毒大能解毒定痛故可療癰疽疔腫鼻齆息肉喉痺瘰癧惡瘡疥癬去腐肉生新肉及虎犬蛇蟲蠱毒或丸或散或生或枯皆有奇效
石脂
味甘澁性溫平脂有五色而今之入藥者惟赤白二種乃手足陽明足厥陰少陰藥也其味甘而溫故能益氣調中其性澁而重故能收濕固下調中則可療虛煩驚悸止吐血衄血壯筋骨厚腸胃除水濕黃疸癰腫瘡毒排膿長肉止血生肌之類是也固下則可治夢泄遺精腸風瀉痢血崩帶濁固大腸收脫肛痔漏陰瘡之類是也又治産難胞衣不出東垣曰胞衣不出惟澁劑可以下之卽此是也然脂有五種雖在本經言各隨五色補五臟又云入氣分赤入血分第五脂之性味略同似亦不必强分者且其性粘如膏故用固爐鼎甚良
爐甘石
味甘澁性溫能止血消腫毒生肌斂瘡口去目中翳膜赤腫收濕爛同龍腦點治目中一切諸病宜用片子爐甘其色瑩白經火煅而鬆膩味澁者爲上制宜炭火煅紅童便淬七次硏粉水飛過曬用若煅後堅硬不鬆不膩者不堪也
蓬砂
味鹹微甘陰也降也消痰涎止咳嗽解喉痺生津液除上焦濕熱噎膈癥瘕瘀血退眼目腫痛翳障口齒諸病骨哽惡瘡或爲散丸或噙化嚥津俱可
水粉
卽官粉亦名胡粉味辛性寒有毒善殺蟲墮胎治癰疽瘡毒濕爛諸瘡下疳瘻潰不收亦治疥癬狐臭黑鬚髮雖亦能墜痰消食然惟外症所宜而內傷諸病似亦不宜用之
密陀僧
味鹹平有小毒能鎭心神消痰涎治驚癎咳嗽嘔逆反胃瘧疾下痢止血殺蟲消積聚治諸瘡腫毒鼻齄面䵟汗斑金瘡五痔辟狐臭收陰汗脚氣
石膏
味甘辛氣大寒氣味俱薄體重能沈氣輕能升陰中有陽欲其緩者煅用欲其速者生用用此者用其寒散淸肅善祛肺胃三焦之火而尤爲陽明經之要藥辛能出汗解肌最逐溫暑熱證而除頭痛甘能緩脾淸氣極能生津止渴而却熱煩邪火盛者不食胃火盛者多食皆其所長陽明實熱牙疼太陰火盛痰喘及陽狂熱結熱毒發斑發黃火載血上大吐大嘔大便熱秘等症皆當速用胃虛弱者忌服陰虛熱者禁嘗若誤用之則敗陽作瀉必反害人
滑石
味微甘氣寒性沈滑降中有升入膀胱大腸經能淸三焦表裏之火利六腑之澁結分水道逐凝血通九竅行津液止煩渴除積滯實大腸治瀉痢淋秘白濁療黃疸水腫脚氣吐血衄血金瘡出血諸濕爛瘡腫痛通乳亦佳墮胎亦捷
靑礞石
味微甘微鹹其性下行降也陰也乃肝脾之藥此藥重墜制以硝石其性更利故能消宿食癥積頑痰治驚癎咳嗽喘急寶鑑言礞石爲治痰利驚之聖藥若吐痰在水上以石末摻之痰卽隨水而下則其沈墜之性可知楊士瀛謂其功能利痰然性非胃家所好而王隱君謂痰爲百病母不論虛實寒熱槪用滾痰丸通治百病豈理也哉是以實痰堅積乃其所宜然久病痰多者必因脾虛人但知滾痰丸可以治痰而不知虛痰服此則百無一生矣
朴硝
味苦鹹辛氣寒陰也降也有毒其性峻速鹹能軟堅推逐陳積化金石藥毒去六腑壅滯脹急大小便不通破瘀血堅癥實痰却濕熱疫痢傷寒脹閉熱狂消癰腫排膿凡屬各經實熱悉可瀉除孕婦忌用最易墮胎虛損誤呑傷生反掌
玄明粉
味辛微甘性冷沈也陰也降心火祛胃熱消痰涎平傷寒實熱狂躁去胸膈臟腑宿滯癥瘕通大便秘結陰火疼痛亦消癰疽腫毒
海石
味鹹性微寒陽中陰也善降火下氣消食消熱痰化老痰除癭瘤結核解熱渴熱淋止痰嗽喘急消積塊軟堅癥利水濕疝氣亦消瘡腫
花蕊石
此藥色如硫黃黃石中間有淡白點故名也李時珍曰此藥舊無氣味今嘗試其氣平其味澁而酸蓋厥陰經血分藥也其功專於止血能使血化爲水酸以收之也若治金瘡出血則不必制但刮末傅之則合仍不作膿及治一切損傷失血又療婦人惡血血暈下死胎落胞衣去惡血血去而胎胞自落也凡入丸散須用罐固濟火煅過硏細水飛用之
代赭石
味微甘性凉而降血分藥也能下氣降痰淸火除胸腹邪毒殺鬼物精氣止反胃吐血衄血血痺血痢血中邪熱大人小兒驚癎狂熱入臟腸風痔漏脫精遺尿及婦人赤白帶下難産胞衣不出月經不止俱可爲散調服亦治金瘡生肌長肉
磠砂
味鹹苦大辛性大熱有毒善消惡肉腐肉生肌傅金瘡生肉去目翳弩肉除痣黶疣贅亦善殺蟲毒水調塗之或硏末摻之立愈本草言其消瘀血宿食破結氣止反胃肉食飽脹煖子宮大益陽事但此物性熱大毒能化五金八石人之臟腑豈能堪此故用以治外則可用以服食則不宜也若中其毒惟生綠豆硏汁飮一二升乃可解之
靑鹽
味鹹微甘性凉能降火消痰明目除目痛益腎氣除五臟癥結心腹積聚吐血尿血齒牙疼痛出血殺毒蟲除疥癬諸蟲及斑蝥莞靑諸毒此鹽不經火煉而成其味稍甘雖性與大鹽略同而滋益之功則勝之
石灰
味辛溫有毒能止水瀉血痢收白帶白淫可倍加茯苓爲丸服之此外如散血定痛傅癰毒消結核癭瘤惡瘡腐肉白癜䵟斑瘜肉收脫肛陰挺殺痔漏諸蟲止金瘡血出生肌長肉或爲末可摻或用醋調敷俱妙能解酒酸亦解酒毒
禽獸部
鷄血
味鹹性平主療痿痺中惡腹痛解丹毒蠱毒蟲毒鹽滷毒及小兒驚風便結亦能下乳俱宜以熱血服之若馬咬人傷宜以熱血浸之鷄冠血治白癜風經絡風熱塗顖頰治口喎不正卒灌之治縊死欲絶及小兒卒驚客忤和酒服發痘最佳塗諸瘡癬蜈蚣蜘蛛馬嚙等毒若有百蟲入耳宜用熱血滴之
鴨血
味鹹微凉善解諸毒凡中金銀丹石砒霜鹽滷毒者俱宜服此解之若野葛毒殺人至死熱飮之入口卽解若溺水死者灌之卽活蚯蚓咬瘡塗之卽愈
虎骨
味微辛氣平主百邪惡氣殺鬼精心腹諸痛止驚悸壯筋骨治肢體毒風拘攣走注疼痛辟傷寒溫瘧及惡瘡鼠瘻犬咬諸毒頭骨作枕辟惡夢魘魅置戶上辟鬼祟寇宗奭曰風從虎者風木也虎金也木受金制安得弗從故可治風病攣急走注風毒癲厥驚癎諸病李時珍曰虎骨通可用凡辟邪療驚癎頭風溫瘧瘡疽當用頭骨治手足諸風當用脛骨治腰背諸風當用脊骨亦各從其類也吳球曰虎之一身筋節氣力皆出前足故以脛骨爲勝
象牙
味甘氣凉能淸心腎之火可療驚悸風狂骨蒸痰熱鬼精邪氣癰毒諸瘡幷宜生屑入藥煮服若諸物鯁刺喉中宜磨水飮之竹木刺入肌肉宜刮牙屑和水敷之卽出
鹿角膠
味甘鹹氣溫大補虛羸益血氣塡精髓壯筋骨長肌肉悅顔色延年益壽療吐血下血尿精尿血及婦人崩淋赤白帶濁血虛無子止痛安胎亦治折跌損傷瘡瘍腫毒善助陰中之陽最爲補陰要藥
鹿茸
味甘鹹氣溫破開塗酥炙黃脆入藥益元氣塡眞陰扶衰羸瘦弱善助精血尤强筋骨堅齒牙益神志治耳聾目暗頭腦眩運補腰腎虛冷脚膝無力夜夢鬼交遺精滑泄小便頻數虛痢尿血及婦人崩中漏血赤白帶下道家云惟有斑龍頂上珠能補玉堂關下血者卽此是也若得嫩而肥大如紫茄者較之鹿角膠其功力爲倍倍
犀角
味苦辛微甘氣寒氣味俱輕升也陽也其性靈通長於走散較諸角爲甚藥用黑色功力在尖專入陽明淸胃火亦施他臟凉心定神鎭驚瀉肝明目能解大熱散風毒陽毒瘟疫熱煩磨汁治吐血衄血下血及傷寒蓄血發狂發黃發斑譫語痘瘡稠密內熱黑陷或不結痂亦散瘡毒癰瘍膿血腫痛殺妖狐精魅鬼疰百毒蠱毒鉤吻鴆羽蛇毒辟溪瘴山嵐惡氣其性升而善散故治傷寒熱毒閉表煩熱昏悶而汗不得解者磨尖攙入藥中取汗速如響應仲景云如無犀角以升麻代之者正以此兩物俱入陽明功皆升散今人莫得其解每致疑詞是但知犀角之解心熱而不知犀角之能升散尤峻速於升麻也倘中氣虛弱脈細無神及痘瘡血虛眞陰不足等症凡畏汗畏寒畏散者乃所當忌或必不得已宜兼補劑用之
羚羊角
味鹹性寒羊本火畜而此則屬木善走少陽厥陰二經故能淸肝定風行血行氣辟鬼疰邪毒安魂魄定驚狂祛魘寐療傷寒邪熱一切邪毒中惡毒風卒死昏不知人及婦人子癎强痙小兒驚悸煩悶痰火不淸俱宜爲末蜜水調服或燒脆硏末酒調服之若治腫毒惡瘡磨水塗之亦可
牛黃
味苦辛性凉氣平有小毒忌常山入心肺肝經能淸心退熱化痰凉驚通關竅開結滯治小兒驚癎客忤熱痰口噤大人癲狂痰壅中風發痙辟邪魅中惡天行疫疾安魂定魄淸神志不寧聰耳目壅閉療痘瘡紫色痰盛躁狂亦能墮胎孕婦少用
阿膠
味甘微辛氣平微溫氣味頗厚陽中有陰製用蛤粉炒珠入肺肝腎三經其氣溫故能扶勞傷益中氣其性降故能化痰淸肺治肺癰肺痿咳唾膿血止嗽定喘其性養血故能止吐血衄血便血尿血腸風下痢及婦人崩中帶濁血淋經脈不調其味甘緩故能安胎固漏養血滋腎實腠理止虛汗托補癰疽腫毒用惟鬆脆氣淸者爲佳堅硬臭劣者不美
熊膽
味苦性寒能退熱淸心療時氣黃疸平肝明目去翳障殺蛔蟯牙蟲風痛及小兒熱疳熱痰驚癎瘈瘲疳䘌熱痢俱宜以竹瀝化兩豆粒許服之甚良亦治鼻瘡熱瘡痔漏腫痛以湯化塗之少加氷片尤效欲辨其眞惟取一粟許置水面如線而下一道不散者是也且凡是諸膽皆能水面辟麈惟此尤速乃亦可辨
麝香
味苦辛性溫能開諸竅通經絡透肌骨解酒毒吐風痰消積聚癥瘕散諸惡濁氣除心腹暴痛脹急殺鬼物邪氣魘寐臟腑蟲積蛇蟲毒蠱毒瘴毒沙虱毒及婦人難産尤善墮胎用熱水硏服一粒治小兒驚癎客忤鎭心安神療鼻塞不聞香臭目疾可去翳膜除一切惡瘡痔漏腫痛膿水腐肉面䵟斑疹凡氣滯爲病者俱宜用之若鼠咬蟲咬成瘡但以麝香封之則愈欲辨眞假但置些須於火炭上有油滾出而成焦黑炭者肉類也此卽香之本體若燃火而化白灰者水類也是卽假攙
蟲魚部
龍骨
味甘平性收澁其氣入肝腎故能安神志定魂魄鎭驚悸澁腸胃逐邪氣除夜夢鬼交吐血衄血遺精夢洩收虛汗止瀉痢縮小便禁腸風下血尿血虛滑脫肛女子崩淋帶濁失血漏胎小兒風熱驚癎亦療腸癰臟毒內疽陰蝕斂膿斂瘡生肌長肉澁可去脫卽此屬也制須酒煮焙乾或用水飛過同黑豆蒸熟曬乾用之
海螵蛸
卽烏賊魚骨味鹹性微溫足厥陰少陰肝腎藥也鹹走血故專治血病療婦人經枯血閉血崩血淋赤白帶濁血癥氣瘕吐血下血臍腹疼痛陰蝕瘡腫亦治痰瘧消癭氣及丈夫陰中腫痛益精固精令人有子小兒下痢膿血亦殺諸蟲俱可硏末飮服尤治眼中熱淚磨翳去障幷宜硏末和蜜點之爲末可傅小兒疳瘡痘瘡臭爛膿濕下疳等瘡跌打出血湯火諸瘡燒灰存性酒服治婦人陰戶嫁痛同鷄子黃塗小兒重舌鵝口同蒲黃末傅舌腫出血如泉同槐花末吹鼻止衄血同麝香吹耳治聤耳耳聾烏賊魚善補益精氣尤治婦人血枯經閉
牡蠣
味微鹹微澁氣平用此者用其澁能固斂鹹能軟堅專入少陰腎臟隨藥亦走諸經能解傷寒溫瘧寒熱往來消瘀血化老痰去煩熱止驚癎心脾氣痛解喉痺咳嗽疝瘕積塊痢下赤白澁腸止便禁鬼交遺瀝止滑精帶下及婦人崩中帶漏小兒風痰虛汗同熟地固精氣禁遺尿同麻黃根斂陰汗同杜仲止盜汗同白朮燥脾利濕同大黃善消癰腫同柴胡治脇下硬痛同天花粉消上焦癭瘤瘰癧結核
穿山甲
味鹹平性微寒能通經絡達腠理除山嵐瘴氣瘧疾風痺强直疼痛療小兒五邪驚啼婦人鬼魅悲泣下乳汁消癰腫排膿血除瘡疥痔漏通竅殺蟲佐補藥行經善發痘瘡或炮焦投入煎劑或燒灰存性酒服方寸匕亦可用傅惡瘡
靑魚膽
味苦性寒其色靑故入肝膽二經能消赤目腫痛點暗目可吐喉痺痰涎塗熱瘡惡瘡亦消魚骨之鯁
白花蛇
卽蘄蛇也味甘鹹性溫有毒諸蛇鼻俱向下惟此蛇鼻向上而龍頭虎口黑質白花脇有方勝紋二十四個口有四長牙尾上有一佛指甲者是用宜去頭尾各三寸以防其毒春秋酒浸三宿夏一宿冬五宿火炙去盡皮骨取肉焙乾密封藏之久亦不壞諸蛇之性皆竄而此蛇尤速故善於治風能透骨髓走臟腑徹肌膚無所不到療中風濕痺骨節疼痛手足拘攣不能行立暴風瘙癢破傷風大風癩廯及小兒驚風搐搦瘰癧楊梅風毒惡瘡俱爲要藥凡服蛇酒藥者切忌見風
珍珠
味微甘微鹹能鎭心明目去翳磨障塗面可除䵟斑令人潤澤好顔色亦除小兒驚熱安魂魄爲末可傅痘疔痘毒
龜板
味微甘微鹹性微寒陰也能治痰瘧破癥堅祛濕痺傷寒勞役骨中寒熱消五痔陰蝕諸瘡下甲能補陰血淸陰火續筋骨退勞熱療腰脚痠痛去瘀血止血痢漏下赤白利産難消癰毒燒灰可傳小兒頭瘡難燥婦人陰瘡臁瘡亦治脫肛龜板膏功用亦同龜板而性味濃厚尤屬純陰能退孤陽陰虛勞熱陰火上炎吐血衄血肺熱咳喘消渴煩擾熱汗驚悸譫妄狂躁之要藥然性稟陰寒善消陽氣凡陽虛假熱及脾胃命門虛寒等證皆切忌之毋混用也若誤用久之則必致敗脾妨食之患
殭蠶
味辛鹹性溫有小毒辛能散鹹能降毒能攻毒輕浮而升陽中有陰故能散風痰去頭風消結核瘰癧辟痰瘧破癥堅
蟾蜍
俗名癩蝦蟆眉間有兩囊遍身有顆磊其中俱有蟾酥行極遲緩不能跳躍亦不解鳴者是也此物受土氣之精上應月魄賦性靈異穴土食蟲能制蜈蚣入足陽明胃經消癖氣積聚破堅癥腫脹治五疳八痢及小兒勞瘦疳熱殺疳蟲消癰腫鼠瘻陰疽惡瘡若治破傷風宜同花椒刴爛入酒煮熟飮之通身汗出卽愈亦解猘犬毒燒灰油調傳有蟲諸惡頑瘡極效又治瘟毒發斑危劇者去腸生擣一二枚絞汁飮之無不卽瘥或燒灰湯送亦良蟾酥味辛麻性熱有毒主治發背癰疽疔腫一切惡毒若治風蟲牙痛及齒縫出血以紙撚醮少許點齒縫中按之卽止
水蛭
味鹹苦性微寒有毒能逐惡血瘀血破血癥積聚通經閉和水道墮胎咂赤白遊風癰疽腫毒及折傷跌撲瘀血不散制用之法當取田間嚙人腹中有血者佳須曬乾細剉以微火炒黃熟方可用或以冬收猪脂煎令焦黃用之亦可不爾入腹則活最能生子害人若受其害惟以田泥水或黃土水飮數升則必盡下蓋此物得土氣卽隨土而走也或以牛羊熱血一二升同猪脂飮之亦下也
鱉甲
味鹹氣平此肝脾腎血分藥也能消癥瘕堅積療溫瘧除骨節間血虛勞熱婦人血癥惡血漏下五色經脈不通治産難能墮胎及産後寒熱陰脫小兒驚癎斑痘煩喘亦消瘡腫腸癰撲損瘀血斂潰毒去陰蝕痔漏惡肉然須取活鱉大者去肉用醋煮乾炙燥用之若諸煮熟肋骨露出者不堪用
蜈蚣
一名卽蛆赤足者良味辛溫有毒能噉諸蛇殺諸蛇蟲魚鬼疰諸毒去三蟲攻瘰癧便毒痔瘻丹毒亦療小兒驚風臍風丹毒禿瘡然此蟲性毒故能攻毒不宜輕用若入藥餌須去頭足以火炙熟用之
蟬蛻
味微甘微鹹性微凉此物飮風吸露氣極淸虛故能療風熱之蒸亦善脫化故可療痘瘡壅滯起發不快凡小兒驚癎壯熱煩渴天弔口噤驚哭夜啼及風熱目昏翳障疔腫瘡毒風疹癢痛破傷風之類俱宜以水煎服或爲末以井花水調服一錢可治瘖瘂之病
斑蝥
味辛性熱有大毒能攻鼠瘻瘰癧瘡疽破血積疝瘕墮胎元解疔毒猘犬毒沙虱蠱毒輕粉毒亦傳惡瘡去死肌敗肉制用之法須去翅足同糯米炒熟然後可用或同麩炒或同醋煮皆可若中其毒惟黑豆綠豆汁靛汁黃連濃茶葱汁可以解之
蜂房
味微甘微鹹有毒療蜂毒腫毒合亂髮蛇蛻燒灰以酒服二方寸匕治惡疽附骨疽疔腫諸毒亦治赤白痢遺尿失禁陰痿煎水可洗狐尿瘡乳癰蜂螫惡瘡及熱病後毒氣衝目漱齒牙止風蟲牙痛炙硏和猪脂塗瘰癧成瘻
五靈脂
味苦氣辛善走厥陰乃血中之氣藥也大能行血行氣逐瘀止痛凡男子女人有血中氣逆而腹脇刺痛或女人經水不通産後血滯男子疝氣腸風血痢冷氣惡氣心腹諸痛身體血痺脇肋筋骨疼痛其效甚捷若女人血崩經水過多赤帶不止宜半炒半生酒調服之亦治小兒氣逆癲癎殺蟲毒解藥毒行氣極速但此物氣味俱厚辛羶難當善逐有餘之滯凡血氣不足者服之大損眞氣亦善動吐所當避也制用之法當用酒飛去砂石曬乾入藥
全蝎
味甘辛有毒蝎生東方色靑屬木足厥陰肝經藥也故治中風諸風開風痰口眼喎斜半身不遂語言蹇澁痎瘧耳聾疝氣風瘡癮疹小兒風痰驚癎是亦治風之要藥
文蛤
卽五倍子味酸澁性微凉能斂能降故能降肺火化痰涎生津液解酒毒治心腹疼痛夢洩遺精療腫毒喉痺止咳嗽消渴嘔血失血腸風臟毒滑洩久痢痔瘻下血不止解蠱毒蟲毒婦人崩淋帶濁子腸不收小兒夜啼脫肛俱可爲散服之若煎湯用可洗赤眼濕爛皮膚風濕癬癩腸痔脫肛爲末可傅金瘡折傷生肌斂毒
百藥煎
卽五倍子釀造者味酸澁微甘功用與五倍子頗同但經釀造而成其氣稍浮其味稍甘而純故用以淸痰解渴止嗽及收斂耗散諸病作丸噙化爲尤佳及治下焦滑洩諸病亦更優也
蝸牛
負殼而行者味鹹性寒有小毒能淸火解熱生硏汁飮消喉痺止消渴鼻衄通耳聾治腫毒痔漏療小兒風熱驚癎加麝香擣罨臍間大利小便亦傅脫肛及治蜈蚣蠆毒俱宜硏爛傅之無殼者名蜒蚰治熱瘡癰毒腫痛少入氷片硏塗痔漏脫肛熱痛最良解蜈蚣毒尤捷
蚯蚓
味鹹性寒沈也陰也有毒能解熱毒利水道主傷寒癉瘧黃疸消渴二便不通殺蛇瘕三蟲伏屍鬼疰蠱毒射罔藥毒療癲狂喉痺風熱赤眼聤耳鼻瘜瘰癧陰囊熱腫脫肛去泥鹽化爲水治天行瘟疫大熱狂躁或小兒風熱癲狂急驚飮汁最良亦可塗丹毒漆瘡炒爲末服可去蛔蟲亦可傅蛇傷腫痛蜘蛛傷毒入葱管化汁可治耳聾及蚰蜒入耳若中蚯蚓毒者惟以鹽湯浸洗或飮一杯皆可解之糞名六一泥可塗火瘡痄顋熱毒亦止消渴解瘟疫煩熱狂躁利小水通五淋熱閉疼痛
桑螵蛸
卽螳螂育子房也深秋作房粘著桑枝之上房長寸許大如拇指其內重重有隔每房有子如蛆卵子是也味甘微鹹性平能益氣益精助陽生子療男子虛損陰痿夢遺疝瘕遺尿治女人血閉腰痛通五淋利水道炮熟空心食之可止小便不禁
人部
童便
味鹹氣寒沈也陰也鹹走血故善淸諸血妄行止嘔血咳血衄血血悶熱狂退陰火定喘促降痰滯解煩熱利大小兩便療陽暑中暍聲瘖撲損瘀血暈絶難産胎衣不下及蛇犬諸蟲毒傷若假熱便溏胃虛作嘔者俱不可妄用
紫河車
一名混沌衣味甘鹹性溫能補男婦一切精血虛損尤治癲癎失志精神短少怔忡驚悸肌肉羸瘦等症此舊說也但此物古人用少而始於陳氏本草自後丹溪復稱其功遂爲時用予於初年亦惑於以人補人之說嘗制用之及用之再三則無所奇效且制用之法若生擣之則補不宜生若燉熟烘熟則亦猶肉餔之類耳又嘗見有以酒煮而食之者後必破腹泄瀉總亦因其性滑也近復有以純酒煮膏去柤收貯而日服其膏者較前諸法似爲更善然其旣離毛裏已絶生氣旣無奇效又胡忍食之以殘厥子之先天東方朔曰銅山西崩洛鍾東應此母子自然之理不可不信故幷述此以勸人少用可也
血餘
味微苦性溫氣盛升也陰中陽也在古藥性不過謂其治咳嗽消瘀血止五淋赤白痢疾療大小便不通及小兒驚癎治哽噎癰疽疔腫燒灰吹鼻可止衄血等症然究其性味之理則自陰而生自下而長血盛則髮盛最得陰陽之生氣以火炮制其色甚黑大能壯腎其氣甚雄大能補肺此其陰中有陽靜中有動在陰可以培形體壯筋骨托癰痘在陽可以益神志辟寒邪溫氣海是誠精氣中最要之藥較之河車鹿角膠陰凝重著之輩相去遠矣凡補藥中自人蔘熟地之外首當以此爲亞
人中白
味鹹性微凉能降火淸痰消瘀血止吐血衄血退勞熱淸肺癰肺痿心膈煩熱燒硏爲末大治諸濕潰爛下疳惡瘡口齒疳蝕蟲䘌腫痛湯火諸瘡及諸竅出血生肌長肉善解熱毒或生用爲末亦可
景岳全書卷之五十德集新方八陣
新方八略引
藥不執方合宜而用此方之不必有也方以立法法以制宜此方之不可無也夫方之善者得其宜也得其宜者可爲法也方之不善者失其宜也失其宜者可爲鑑也
第法有善不善人有知不知必善於知方者斯可以執方亦可以不執方能執方能不執方者非隨時之人不能也此方之所不可廢者正欲以啓發其人耳余因選古方之得宜者共若干首列爲八陣已不爲不多矣第以余觀之若夫猶有未盡因復制新方八陣此其中有心得焉有經驗焉有補古之未備焉
凡各方之後多附加減等法及分兩之數俱有出入不一者正以見方之不可執也八陣之中如攻方寒方之不多及者以古法旣多不必更爲添足也大都方宜從簡而余復冗之不尤鄙乎正意在冗中求簡耳此制方之意也然用方之意則猶有說焉夫意貴圓通用嫌執滯則其要也若但圓無主則雜亂生而無不可矣不知疑似間自有一定不易之道此圓通中不可無執持也若執一不反則生偏拗而動相左矣不知焂忽間每多三因難測之變此執持中不可無圓活也圓活宜從三思執持須有定見旣能執持又能圓活其能方能圓之人乎而人其爲誰哉
一補略
一補方之制補其虛也凡氣虛者宜補其上人蔘黃芪之屬是也精虛者宜補其下熟地枸杞之屬是也陽虛者宜補而兼煖桂附乾薑之屬是也陰虛者宜補而兼淸門冬芍藥生地之屬是也此固陰陽之治辨也其有氣因精而虛者自當補精以化氣精因氣而虛者自當補氣以生精又有陽失陰而離者不補陰何以收散亡之氣水失火而敗者不補火何以甦垂寂之陰此又陰陽相濟之妙用也故善補陽者必於陰中求陽則陽得陰助而生化無窮善補陰者必於陽中求陰則陰得陽升而源泉不竭余故曰以精氣分陰陽則陰陽不可離以寒熱分陰陽則陰陽不可混此又陰陽邪正之離合也故凡陽虛多寒者宜補以甘溫而淸潤之品非所宜陰虛多熱者宜補以甘凉而辛燥之類不可用知宜知避則不惟用補而八方之制皆可得而貫通矣
二和略
一和方之制和其不和者也凡病兼虛者補而和之兼滯者行而和之兼寒者溫而和之兼熱者凉而和之和之爲義廣矣亦猶土兼四氣其於補瀉溫凉之用無所不及務在調平元氣不失中和之爲貴也故凡陰虛於下而精血虧損者忌利小水如四苓通草湯之屬是也陰虛於上而肺熱乾咳者忌用辛燥如半夏蒼朮細辛香附芎歸白朮之屬是也陽虛於上忌消耗如陳皮砂仁木香檳榔之屬是也陽虛於下者忌沈寒如黃檗知母梔子木通之屬是也大便溏泄者忌滑利如二冬牛膝蓯蓉當歸柴胡童便之屬是也表邪未解者忌收斂如五味棗仁地楡文蛤之屬是也氣滯者忌閉塞如黃芪白朮薯蕷甘草之屬是也經滯者忌寒凝如門冬生地石斛芩連之屬是也凡邪火在上者不宜升火得升而愈熾矣沈寒在下者不宜降陰被降而愈亡矣諸動者不宜再動如火動者忌溫煖血動者忌辛香汗動者忌蘇散神動者忌耗傷凡性味之不靜者皆所當愼其於剛暴更甚者則又在不言可知也諸靜者不宜再靜如沈微細弱者脈之靜也神昏氣怯者陽之靜也肌體淸寒者表之靜也口腹畏寒者裏之靜也凡性味之陰柔者皆所當愼其於沈寒更甚者又在不言可知也夫陽主動以動濟動火上添油也不焦爛乎陰主靜以靜益靜雪上加霜也不寂滅乎
凡前所論論其略耳而書不盡言言不盡意能因類而廣之則存夫其人矣不知此義又何和劑之足云
三攻略
一攻方之制攻其實也凡攻氣者攻其聚聚可散也攻血者攻其瘀瘀可通也攻積者攻其堅在臟者可破可培在經者可鍼可灸也攻痰者攻其急眞實者暫宜解標多虛者只宜求本也
但諸病之實有微甚用攻之法分重輕大實者攻之未及可以再加微實者攻之太過每因致害所當愼也凡病在陽者不可攻陰病在胸者不可攻臟若此者邪必承虛內陷所謂引賊入寇也病在陰者勿攻其陽病在裏者勿攻其表若此者病必因誤而甚所謂自撤藩蔽也
大都治宜用攻必其邪之甚者也其若實邪果甚自與攻藥相宜不必雜之補劑蓋實不嫌攻若但略加甘滯便相牽制虛不嫌補若但略加消耗偏覺相妨所以寒實者最不喜淸熱實者最不喜煖然實而誤補不過增病病增者可解虛而誤攻必先脫元元脫者無治矣是皆攻法之要也其或虛中有實實中有虛此又當酌其權宜不在急宜攻急宜補者之例雖然凡用攻之法所以除凶剪暴也亦猶亂世之兵必不可無然惟必不得已乃可用之若或有疑寧加詳愼蓋攻雖去邪無弗傷氣受益者四受損者六故攻之一法實自古仁人所深忌者正恐其成之難敗之易耳倘任意不思此其人可知矣
四散略
一用散者散表證也觀仲景太陽證用麻黃湯陽明證用升麻葛根湯少陽證用小柴胡湯此散表之准繩也後世宗之而復不能用之在不得其意耳蓋麻黃之氣峻利而勇凡大陽經陰邪在表者寒毒旣深非此不達故制用此方非謂大陽經藥必須麻黃也設以麻黃治陽明少陽之證亦寒無不散第恐性力太過必反傷其氣豈謂某經某藥必不可移易亦不過分其輕重耳故如陽明之升麻乾葛未有不走太陽少陽者少陽之柴胡亦未有不入太陽陽明者但用散之法當知性力緩急及氣味寒溫之辨用得其宜諸經無不妙也如麻黃桂枝峻散者也防風荊芥紫蘇平散者也細辛白芷生薑溫散者也柴胡乾葛薄荷凉散者也羌活蒼朮能走經去濕而散者也升麻川芎能擧陷上行而散者也
第邪淺者忌峻利之屬氣弱者忌雄悍之屬熱多者忌溫燥之屬寒多者忌淸凉之屬凡熱渴煩躁者喜乾葛而嘔惡者忌之寒熱往來者宜柴胡而泄瀉者忌之寒邪在上者宜升麻川芎而內熱炎升者忌之此性用之宜忌所當辨也至於相配之法則尤當知要凡以平兼淸自成凉散以平兼煖亦可溫經宜大溫者以熱濟熱宜大凉者以寒濟寒此其運用之權則毫釐進退自有伸縮之妙又何必膠柱刻舟以限無窮之病變哉此無他在不知仲景之意耳
五寒略
一寒方之制爲淸火也爲除熱也夫火有陰陽熱分上下據古方書咸謂黃連淸心黃芩淸肺石斛芍藥淸脾龍膽淸肝黃檗淸腎今之用者多守此法是亦膠柱法也大凡寒凉之物皆能瀉火豈有凉此而不凉彼者但當分其輕淸重濁性力微甚用得其宜則善矣夫輕淸者宜以淸上如黃芩石斛連翹天花之屬是也重濁者宜於淸下如梔子黃檗龍膽滑石之屬也性力之厚者能淸大熱如石膏黃連蘆薈苦參山豆根之屬也性力之緩者能淸微熱如地骨皮玄參貝母石斛童便之屬也以攻而用者去實鬱之熱如大黃芒硝之屬也以利而用者去癃閉之熱如木通茵陳猪苓澤瀉之屬也以補而用者去陰虛枯燥之熱如生地二冬芍藥梨漿細甘草之屬也方書之分經用藥者意正在此但不能明言其意耳然火之甚者在上亦宜重濁火之微者在下亦可輕淸夫宜凉之熱皆實熱也實熱在下自宜淸利實熱在上不可升提蓋火本屬陽宜從陰治從陰者宜降升則反從其陽矣經曰高者抑之義可知也外如東垣有升陽散火之法此以表邪生熱者設不得與伏火內炎者幷論
六熱略
一熱方之制爲除寒也夫寒之爲病有寒邪犯於肌表者有生冷傷於脾胃者有陰寒中於臟腑者此皆外來之寒去所從來則其治也是皆人所易知者至於本來之寒生於無形無響之間初無所感莫測其因人之病此者最多人之知此者最少果何謂哉觀丹溪曰氣有餘便是火余續之曰氣不足便是寒夫今人之氣有餘者能十中之幾其有或因稟受或因喪敗以致陽氣不足者多見寒從中生而陽衰之病無所不致第其由來者漸形見者微當其未覺也孰爲之意及其旣甚也始知治難矧庸醫多有不識每以假熱爲眞火因復斃於無形無響者又不知其幾許也故惟高明見道之士常以陽衰根本爲憂此熱方之不可不預也
凡用熱之法如乾薑能溫中亦能散表嘔惡無汗者宜之肉桂能行血善達四肢血滯多痛者宜之吳茱萸善煖下焦腹痛泄瀉者極妙肉豆蔲可溫脾腎飱泄滑利者最奇胡椒溫胃和中其類近於蓽撥丁香止嘔行氣其煖過於豆仁補骨脂性降而善閉故能納氣定喘止帶濁泄瀉製附子性行如酒故無處不到能救急回陽至若半夏南星細辛烏藥良薑香附木香茴香仙茅巴戟之屬皆性溫之當辨者然用熱之法尙有其要以散兼溫者散寒邪也以行兼溫者行寒滯也以補兼溫者補虛寒也第多汗者忌薑薑能散也失血者忌桂桂動血也氣短氣怯者忌故紙故紙降氣也大凡氣香者皆不利於氣虛證味辛者多不利於見血證所當愼也是用熱之槪也
至於附子之辨凡今之用者必待勢不可爲不得已然後用之不知回陽之功當用於陽氣將去之際便當漸用以望挽回若用於旣去之後死灰不可復然矣尙何益於事哉但附子性悍獨任爲難必得大甘之品如人蔘熟地炙甘草之類皆足以制其剛而濟其勇以補倍之無往不利矣此壺天中大將軍也可置之無用之地乎但知之眞而用之善斯足稱將將之手矣
七固略
一固方之制固其泄也如久嗽爲喘而氣泄於上者宜固其肺久遺成淋而精脫於下者宜固其腎小水不禁者宜固其膀胱大便不禁者宜固其腸臟汗泄不止者宜固其皮毛血泄不止者宜固其營衛凡因寒而泄者當固之以熱因熱而泄者當固之以寒總之在上者在表者皆宜固氣氣主在肺也在下者在裏者皆宜固精精主在腎也然虛者可固實者不可固久者可固暴者不可固當固不固則滄海亦將竭不當固而固則閉門延寇也二者俱當詳酌之
八因略
一因方之制因其可因者也凡病有相同者皆可按症而用之是謂因方如癰毒之起腫可敷也蛇蟲之患毒可解也湯火傷其肌膚熱可散也跌打傷其筋骨斷可續也凡此之類皆因症而可藥者也然因中有不可因者又在乎症同而因不同耳蓋人之虛實寒熱各有不齊表裏陰陽治當分類故有宜於此而不宜於彼者有同於表而不同於裏者所以病雖相類而但涉內傷者便當於血氣中酌其可否之因不可謂因方之類盡可因之而用也因之爲用有因標者有因本者勿因此因字而誤認因方之義
景岳全書卷之五十一德集新方八陳
補陣
大補元煎
治男婦氣血大壞精神失守危劇等症此回天贊化救本培元第一要方本方與後右歸飮出入互思熟地補精補陰以此爲主少則用二三錢多則用二三兩人蔘補氣補陽以此爲主少則用一二錢多則用一二兩當歸若泄瀉者去之枸杞各二三錢山藥炒杜仲各二錢炙甘草一二錢山茱萸如畏酸呑酸者去之一錢水二鍾煎七分食遠溫服如元陽不足多寒者於本方加附子肉桂炮薑之類隨宜用之如氣分偏虛者加黃芪白朮如胃口多滯者不必用如血滯者加川芎去山茱萸如滑泄者加五味故紙之屬
左歸飮
此壯水之劑也凡命門之陰衰陽勝者宜此方加減主之此一陰煎四陰煎之主方也熟地二三錢或加至一二兩山藥枸杞各二錢山茱萸畏酸者少用之一二錢茯苓一錢半炙甘草一錢水二鍾煎七分食遠溫服如肺熱而煩者加麥冬二錢血滯者加丹皮二錢心熱而躁者加玄參二錢脾熱易飢者加芍藥二錢腎熱骨蒸多汗者加地骨皮二錢血熱妄動者加生地二三錢陰虛不寧者加女貞子二錢上實下虛者加牛膝二錢以導之血虛而燥滯者加當歸二錢
右歸飮
此益火之劑也凡命門之陽衰陰勝者宜此方加減主之此方與大補元煎出入互用如治陰盛格陽眞寒假熱等症宜加澤瀉二錢煎成用凉水浸冷服之尤妙熟地二三錢或加至一二兩山藥炒枸杞杜仲薑制各二錢炙甘草肉桂各一二錢山茱萸一錢制附子一二三錢水二鍾煎七分食遠溫服如氣虛血脫或厥或昏或汗或運或虛狂或短氣者必大加人蔘白朮隨宜用之如火衰不能生土爲嘔噦呑酸者加炮乾薑二三錢如陽衰中寒泄瀉腹痛加人蔘肉豆寇隨宜用之如小腹多痛者加吳茱萸五六分如淋帶不止加破故紙一錢如血少血滯腰膝軟痛者加當歸二三錢
左歸丸
治眞陰腎水不足不能滋養營衛漸至衰弱或虛熱往來自汗盜汗或神不守舍血不歸原或虛損傷陰或遺淋不禁或氣虛昏運或眼花耳聾或口燥舌乾或腰痠腿軟凡精髓內虧津液枯涸等症俱速宜壯水之主以培左腎之元陰而精血自充矣宜此方主之熟地黃八兩山藥炒枸杞山茱萸兎絲子製鹿膠敲碎炒珠龜膠切碎炒珠無火者不必用各四兩牛膝酒洗蒸熟精滑者不用三兩上先將熟地蒸爛杵膏加煉蜜丸桐子大每食前用滾湯或淡鹽湯送下百餘丸如眞陰失守虛火炎上者宜用純陰至靜之劑於本方去枸杞鹿膠加女貞子麥冬各三兩如火爍肺金乾枯多嗽者加百合三兩如夜熱骨蒸加地骨皮三兩如小水不利不淸加茯苓三兩如大便燥結去兎絲加肉蓯蓉三兩如氣虛者加人蔘三四兩如血虛微滯加當歸四兩如腰膝痠痛加杜仲鹽水炒用三兩如臟平無火而腎氣不充者加破故紙三兩蓮子肉胡桃肉各四兩龜膠不必用上凡五液皆主於腎故凡屬陰分之藥無不皆能走腎有謂必須導引者皆見之不明耳
右歸丸
治元陽不足或先天稟衰或勞傷過度以致命門火衰不能生土而爲脾胃虛寒飮食少進或嘔惡膨脹或番胃噎膈或怯寒畏冷或臍腹多痛或大便不實瀉痢頻作或小水自遺虛淋寒疝或寒侵谿谷而肢節痺痛或寒在下焦而水邪浮腫總之眞陽不足者必神疲氣怯或心跳不寧或四體不收或眼見邪祟或陽衰無子等症俱速宜益火之原以培右腎之元陽而神氣自强矣此方主之熟地黃八兩山藥炒枸杞微炒杜仲薑湯炒鹿角膠炒珠兎絲子製各四兩山茱萸微炒當歸便溏勿用各三兩肉桂二兩漸可加至四兩製附子二兩漸可加至五六兩上丸法如前或丸如彈子大每嚼服二三丸以滾白湯送下其效尤速如陽衰氣虛必加人蔘以爲之主或二三兩或五六兩隨人虛實以爲增減蓋人蔘之功隨陽藥則入陽分隨陰藥則入陰分欲補命門之陽非加人蔘不能捷效如陽虛精滑或帶濁便溏加補骨脂酒炒三兩如飱泄腎泄不止加北五味子肉豆蔲麵炒去油用各三兩如飮食減少或不易化或嘔惡呑酸皆脾胃虛寒之證加乾薑三四兩炒黃用如腹痛不止加吳茱萸二兩湯泡半日炒用如腰膝酸痛加胡桃肉連皮四兩如陰虛陽痿加巴戟四兩肉蓯蓉三兩或加黃狗外腎一二付以酒煮爛搗入之
五福飮
凡五臟氣血虧損者此能兼治之足稱王道之最人蔘心隨宜熟地腎隨宜當歸肝二三錢白朮肺一錢半炒炙甘草脾一錢水二鍾煎七分食遠溫服或加生薑三五片凡治氣血俱虛等證以此爲主或宜溫者加薑附宜散者加升麻柴葛左右逢源無不可也
七福飮
治氣血俱虛而心脾爲甚者卽前方加棗仁二錢遠志製用三五分
一陰煎
此治水虧火勝之劑故曰一陰凡腎水眞陰虛損而脈症多陽虛火發熱及陰虛動血等症或瘧疾傷寒屢散之後取汗旣多脈虛氣弱而煩渴不止潮熱不退者此以汗多傷陰水虧而然也皆宜用此加減主之熟地三五錢生地芍藥麥冬丹參各二錢牛膝一錢半甘草一錢水二鍾煎七分食遠溫服如火盛躁煩者入眞龜膠二三錢化服如氣虛者間用人蔘一二錢如心虛不眠多汗者加棗仁當歸各一二錢如汗多煩躁者加五味子十粒或加山藥山茱萸如見微火者加女貞子一二錢如虛火上浮或吐血或衄血不止者加澤瀉一二錢茜根二錢或加川續斷一二錢以澁之亦妙
加減一陰煎
治症如前而火之甚者宜用此方熟地三五錢生地芍藥麥冬各二錢知母地骨皮各一錢炙甘草五七分水二鍾煎服如躁煩熱甚便結者加石膏二三錢如小水熱澁者加梔子一二錢如火浮於上者加澤瀉一二錢或黃芩一錢如血燥血少者加當歸一二錢
二陰煎
此治心經有熱水不制火之病故曰二陰凡驚狂失志多言多笑或瘍疹煩熱失血等症宜此主之生地麥冬各二三錢酸棗仁二錢玄參茯苓木通各一錢半生甘草一錢黃連或一二錢水二鍾加燈草二十根或竹葉亦可煎七分食遠服如痰勝熱甚者加九製膽星一錢或天花粉一錢五分
三陰煎
此治肝脾虛損精血不足及營虛失血等病故曰三陰凡中風血不養筋及瘧疾汗多邪散而寒熱猶不能止是皆少陽厥陰陰虛少血之病微有火者宜一陰煎無火者宜此主之熟地三五錢當歸二三錢芍藥酒炒酸棗仁各二錢炙甘草一錢人蔘隨宜水二鍾煎七分食遠服如嘔惡者加生薑三五片汗多煩躁者加五味子十四粒汗多氣虛者加黃芪一二錢小腹隱痛加枸杞二三錢如有脹悶加陳皮一錢如腰膝筋骨無力加杜仲牛膝
四陰煎
此保肺淸金之劑故曰四陰治陰虛勞損相火熾盛津枯煩渴咳嗽吐衄多熱等症生地二三錢沙參麥冬白芍藥百合二錢茯苓一錢半生甘草一錢水二鍾煎七分食遠服如夜熱盜汗加地骨皮一二錢如痰多氣盛加貝母二三錢阿膠一二錢天花粉亦可如金水不能相滋而乾燥喘嗽者加熟地三五錢如多汗不眠神魂不寧加酸棗仁二錢如多汗兼渴加北五味十四粒如熱甚者加黃柏一二錢鹽水炒用或玄參亦可但分上下用之如血燥經遲枯澁不至者加牛膝二錢如血熱吐衄加茜根二錢如多火便燥或肺乾咳咯者加天門冬二錢或加童便亦可如火載血上者去甘草加炒梔子一二錢
五陰煎
凡眞陰虧損脾虛失血等症或見溏泄未甚者所重在脾故曰五陰忌用潤滑宜此主之熟地五七錢或一兩扁豆炒二三錢山藥炒芍藥炒黃各二錢炙甘草白朮炒各一二錢茯苓一錢半五味子二十粒人蔘隨宜用水二鍾加蓮肉去心二十粒煎服
大營煎
治眞陰精血虧損及婦人經遲血少腰膝筋骨疼痛或氣血虛寒心腹疼痛等症熟地三五七錢當歸二三錢或五錢枸杞杜仲各二錢牛膝一錢半炙甘草肉桂各一二錢水二鍾煎七分食遠溫服如寒滯在經氣血不能流通筋骨疼痛之甚者必加製附子一二錢方效如帶濁腹痛者加故紙一錢炒用如氣虛者加人蔘白朮中氣虛寒嘔惡者加炒焦乾薑一二錢
小營煎
治血少陰虛此性味平和之方也熟地二三錢當歸芍藥酒炒山藥炒枸杞各二錢炙甘草一錢水二鍾煎七分食遠溫服如營虛於上而爲驚恐怔忡不眠多汗者加棗仁茯神各二錢如營虛兼寒者去芍藥加生薑如氣滯有痛者加香附一二錢引而行之
補陰益氣煎
此補中益氣湯之變方也治勞倦傷陰精不化氣或陰虛內乏以致外感不解寒熱痎瘧陰虛便結不通等症凡屬陰氣不足而虛邪外侵者用此升散無不神效熟地三五錢或一二兩當歸山藥酒炒各二三錢人蔘一二三錢陳皮炙甘草各一錢柴胡一二錢如無外邪者不必用升麻三五分火浮於上者去此不必用水二鍾加生薑三五七片煎八分食遠溫服
擧元煎
治氣虛下陷血崩血脫亡陽垂危等症有不利於歸熟等劑而但宜補氣者以此主之人蔘黃芪炙各三五錢白朮炒炙甘草各一二錢升麻炒用五七分水一鍾半煎七八分溫服如兼陽氣虛寒者桂附乾薑隨宜佐用如兼滑脫者加烏梅二個或文蛤七八分
兩儀膏
治精氣大虧諸藥不應或以剋伐太過耗損眞陰凡虛在陽分而氣不化精者宜蔘朮膏若虛在陰分而精不化氣者莫妙於此其有未至大病而素覺陰虛者用以調元尤稱神妙熟地一斤人蔘半斤或四兩上二味用好甜水或長流水十五碗浸一宿以桑柴文武火煎取濃汁若味有未盡再用水數碗煎柤取汁幷熬稍濃乃入磁罐重湯熬成膏入眞白蜜四兩或半斤收之每以白湯點服若勞損咳嗽多痰加貝母四兩亦可
貞元飮
治氣短似喘呼吸促急提不能升嚥不能降氣道噎塞勢劇垂危者常人但知爲氣急其病在上而不知元海無根虧損肝腎此子午不交氣脫證也尤爲婦人血海常虧者最多此症宜急用此飮以濟之緩之敢云神劑凡診此症脈必微細無神若微而兼緊尤爲可畏倘庸衆不知妄云痰逆氣滯用牛黃蘇合及靑陳枳殼破氣等劑則速其危矣熟地黃七八錢甚者一二兩當歸二三錢炙甘草一二三錢水二鍾煎八分溫服兼嘔惡或惡寒者加煨薑三五片如氣虛脈微至極者急加人蔘隨宜如肝腎陰虛手足厥冷加肉桂一錢
當歸地黃飮
治腎虛腰膝疼痛等症熟地三五錢當歸二三錢山藥杜仲各二錢牛膝一錢半山茱萸一錢炙甘草八分水二鍾煎八分食遠服如下部虛寒加肉桂一二錢甚者仍加附子如多帶濁去牛膝加金櫻子二錢或加故紙一錢如氣虛者加人蔘一二錢枸杞二三錢
濟川煎
凡病涉虛損而大便閉結不通則硝黃攻擊等劑必不可用若勢有不得不通者宜此主之此用通於補之劑也最妙最妙當歸三五錢肉蓯蓉酒洗去鹹二三錢牛膝二錢澤瀉一錢半升麻五七分或一錢枳殼一錢虛甚者不必用水一鍾半煎七八分食前服如氣虛者但加人蔘無礙如有火加黃芩如腎虛加熟地
地黃醴
治男婦精血不足營衛不充等患宜製此常用之大懷熟取味極甘者烘曬乾以去水氣八兩枸杞用極肥者亦烘曬以去潤氣四兩沈香一錢或白檀三分亦可上約每藥一斤可用高燒酒十斤浸之不必煮但浸十日之外卽可用矣凡服此者不得過飮服完又加酒六七斤再浸半月仍可用
歸腎丸
治腎水眞陰不足精衰血少腰痠脚軟形容憔悴遺泄陽衰等症此左歸右歸二丸之次者也熟地八兩山藥山茱萸茯苓枸杞子杜仲鹽水炒兎絲子各四兩當歸三兩煉蜜同熟地膏爲丸桐子大每服百餘丸飢時或滾水或淡鹽湯送下
贊化血餘丹
此藥大補氣血故能烏鬚髮壯形體其於培元贊育之功有不可盡述者血餘熟地蒸搗各八兩枸杞當歸鹿角膠炒珠兎絲子製杜仲鹽水炒巴戟肉酒浸剝炒乾小茴香略炒白茯苓乳拌蒸熟肉蓯蓉酒洗去鱗甲胡桃肉何首烏小黑豆汁拌蒸七次如無黑豆或人乳牛乳拌蒸俱妙各四兩人蔘隨便用無亦可上煉蜜丸服每食前用滾白湯送下二三錢許精滑者加白朮山藥各三兩便溏者去蓯蓉加補骨脂酒炒四兩陽虛者加附子肉桂
養元粉
大能實脾養胃氣糯米一斤水浸一宿瀝乾慢火炒熟山藥炒芡實炒蓮肉各三兩川椒去目及閉口者炒出汗取紅末二三錢上爲末每日飢時以滾水一碗入白糖三匙化開入藥末一二兩調服之或加四君山査肉各一二兩更妙
玄武豆
羊腰子五十個枸杞二斤補骨脂一斤肉蓯蓉十二兩大便滑者去之大茴香小茴香各六兩靑鹽三兩如無蓯蓉此宜十二兩大黑豆一斗圓淨者淘洗淨上用甜水二斗以砂鍋煮前藥七味至半乾去藥渣入黑豆勻火煮乾爲度如有餘汁俱宜拌滲於內取出用新布攤晾曬乾磁甁收貯日服之其效無窮如無砂鍋卽鍼鍋亦可若陽虛加製附子一二兩更妙
蟠桃果
治遺精虛弱補脾滋腎最佳胡桃肉去皮二斤芡實炒蓮肉膠棗肉熟地各一斤上以猪腰六個摻大茴香蒸極熟去筋膜同前藥末搗成餠每日服二個空心食前用滾白湯或好酒一二鍾下此方凡人蔘製附子俱可隨意加用
王母桃
培補脾腎功力最勝白朮用冬朮腿片味甘者佳苦者勿用以米泔浸一宿切片炒大懷熟蒸擣上二味等分何首烏九蒸巴戟甘草湯浸剝炒枸杞子上三味減半上爲末煉蜜擣丸龍眼大每用三四丸飢時嚼服滾湯送下或加人蔘其功尤大
休瘧飮
此止瘧最妙之劑也若汗散旣多元氣不復或以衰老或以弱質而瘧有不能止者俱宜用此此化暴善後之第一方也其有他症加減俱宜如法何首烏五錢人蔘白朮炒當歸各三四錢炙甘草八分水一鍾半煎七分食遠服渣再煎或用陰陽水各一鍾煎一鍾柤亦如之俱露一宿次早溫服一鍾飯後食遠再服一鍾如陽虛多寒宜溫中散寒者加乾薑肉桂之類甚者或加製附子如陰虛多熱煩渴喜冷宜滋陰淸火者加麥冬生地芍藥甚者加知母或加黃芩如腎陰不足水不制火虛煩虛餒腰痠脚軟或脾虛痞悶者加熟地枸杞山藥杜仲之類以滋脾腎之眞陰如邪有未淨而留連難愈者於此方加柴胡麻黃細辛紫蘇之屬自無不可如氣血多滯者或用酒水各一鍾煎服或服藥後飮酒數杯亦可
和陣
金水六君煎
治肺腎虛寒水泛爲痰或年邁陰虛血氣不足外受風寒咳嗽嘔惡多痰喘急等症神效熟地三五錢當歸半夏茯苓各二錢陳皮一錢半炙甘草一錢水二鍾生薑三五七片煎七八分食遠溫服如大便不實而多濕者去當歸加山藥如痰盛氣滯胸脇不快者加白芥子七八分如陰寒盛而嗽不愈者加細辛五七分如兼表邪寒熱者加柴胡一二錢
六安煎
治風寒咳嗽及非風初感痰滯氣逆等症半夏二三錢茯苓二錢陳皮一錢半杏仁甘草各一錢白芥子五七分老年氣弱者不用水一鍾半加生薑三五七片煎七分食遠服凡外感風邪咳嗽而寒氣盛者多不易散宜加北細辛七八分或一錢若冬月嚴寒邪甚者加麻黃桂枝亦可若風勝而邪不甚者加防風一錢或蘇葉亦可若頭痛鼻塞者加川芎白芷蔓荊子皆可若兼寒熱者加柴胡蘇葉若風邪咳嗽不止而兼肺胃之火者加黃芩一二錢甚者再加知母石膏所用生薑只宜一片凡寒邪咳嗽痰不利者加當歸二三錢老年者尤宜若氣血不足者當以金水六君煎與此參用凡非風初感痰勝而氣不順者加藿香一錢五分兼脹滿者加厚朴一錢暫開痰氣然後察其寒熱虛實而調補之若氣虛猝倒及氣平無痰者皆不可用此
和胃二陳煎
治胃寒生痰惡心嘔吐胸膈滿悶噯氣乾薑炒一二錢半夏陳皮茯苓各一錢半炙甘草七分砂仁四五分水一鍾半煎七分不拘時溫服
苓朮二陳煎
治痰飮水氣停蓄心下嘔吐呑酸等症半夏二三錢乾薑炒黃二錢白朮一二錢猪苓澤瀉茯苓各一錢半陳皮一錢炙甘草八分水一鍾半煎服如肝腎兼寒者加肉桂一二錢
和胃飮
治寒濕傷脾霍亂吐瀉及痰飮水氣胃脘不淸嘔惡脹滿腹痛等症此卽平胃散之變方也凡嘔吐等症多有胃氣虛者一聞蒼朮之氣亦能動嘔故以乾薑代之乾薑炮一二錢陳皮厚朴各一錢半炙甘草一錢水一鍾半煎七分溫服此方凡霍香木香丁香半夏茯苓澤瀉砂仁扁豆之類皆可隨宜增用之若胸腹有滯而兼時氣寒熱者加柴胡
排氣飮
治氣逆食滯脹痛等症香附烏藥澤瀉各二錢藿香陳皮枳殼各一錢五分厚朴一錢木香七分或一錢水一鍾半煎七分熱服如食滯者加山査麥芽各二錢如寒滯者加焦乾薑吳茱萸肉桂之屬如氣逆之甚者加白芥子沈香靑皮檳榔之屬如嘔而兼痛者加半夏丁香之屬如痛在小腹者加小茴香如兼疝者加荔枝核煨熟搗碎用二三錢
大和中飮
治飮食留滯積聚等症山査麥芽各二錢陳皮一二錢厚朴澤瀉各一錢半枳實一錢砂仁五分水一鍾半煎七八分食遠溫服脹甚者加白芥子胃寒無火或惡心者加炮乾薑一二錢疼痛者加木香烏藥香附之類多痰者加半夏
小和中飮
治胸膈脹悶或婦人胎氣滯滿等症山査扁豆炒各二錢茯苓厚朴陳皮各一錢五分甘草五分水一鍾半加生薑三五片煎服如嘔者加半夏一二錢如脹滿氣不順者加砂仁七八分如火鬱於上者加焦梔子一二錢如婦人氣逆血滯者加紫蘇梗香附之屬如寒滯不行者加乾薑肉桂之屬
大分淸飮
方在寒陣五
小分淸飮
治小水不利濕滯腫脹不能受補等症此方主之茯苓猪苓澤瀉各二三錢薏仁二錢厚朴枳殼各一錢水一鍾半煎七八分食前服如陰虛水不能達者加生地牛膝各二錢如黃疸者加茵陳二錢如無內熱而寒滯不行者加肉桂一錢
解肝煎
治暴怒傷肝氣逆脹滿陰滯等症如兼肝火者宜用化肝煎半夏厚朴茯苓陳皮各一錢半蘇葉芍藥各一錢砂仁七分水一鍾半加生薑三五片煎服如脇肋脹痛加白芥子一錢如胸膈氣滯加香附枳殼藿香之屬
二朮煎
治肝强脾弱氣泄濕泄等症白朮炒二錢或三錢芍藥炒黃二錢蒼朮米泔浸炒乾薑炒黃茯苓各一二錢澤瀉炒陳皮炒各一錢五分厚朴薑湯炒炙甘草各一錢木香六七分水一鍾半煎七分食遠服
廓淸飮
治三焦壅滯胸膈脹滿氣道不淸小水不利年力未衰通身腫脹或肚腹單脹氣實非水等症茯苓連皮用澤瀉各二三錢枳殼二錢厚朴一錢半大腹皮一二錢陳皮蘿蔔子生搗如中不甚脹能食者不必用此各一錢白芥子五七分或一二錢水一鍾半煎七分食遠溫服如內熱多火小水熱數者加梔子木通各一二錢如身黃小水不利者加茵陳二錢如小腹脹滿大便堅實不通者加生大黃三五錢如肝滯脇痛者加靑皮如氣滯胸腹疼痛者加烏藥香附如食滯者加山査麥芽
掃蟲煎
治諸蟲上攻胸腹作痛細榧肉三錢敲碎檳榔烏藥各一錢半靑皮小茴香炒吳茱萸各一錢烏梅二個甘草八分朱砂雄黃各五分俱爲極細末上將前八味用水一鍾半煎八分去柤隨入後二味再煎三四沸攪勻徐徐服之如惡心作吐加炒乾薑一二錢或先啖牛肉脯少許俟一茶頃頓服之更妙
十香丸
治氣滯寒滯諸痛木香沈香丁香小茴香香附酒炒烏藥陳皮澤瀉荔核煨焦皂角微火燒煙盡各等分爲末酒糊丸彈子大者磨化服丸桐子大者湯引下㿗疝之屬溫酒下
芍藥枳朮丸
治食積痞滿及小兒腹大脹滿時常疼痛脾胃不和等症此方較之枳朮丸其效如神白朮麵炒赤芍藥酒炒各二兩枳實麵炒陳皮各一兩荷葉湯煮黃老米粥爲丸桐子大米飮或滾白湯任下百餘丸如臟寒加乾薑炒黃者五錢或一二兩如脾胃氣虛加人蔘一二兩
蒼朮丸
治寒濕在脾泄瀉久不能愈者眞茅山蒼朮米泔浸一宿切炒如無卽以好白朮代之八兩雲苓白芍藥炒黃破故紙酒浸二日曬乾炒香各四兩厚朴薑汁炒三兩炙甘草川椒去閉口者炒出汗小茴香炒各一兩上爲末糯米糊爲丸桐子大每食遠淸湯送下七八十丸
貝母丸
消痰熱潤肺止咳或肺癰肺痿乃治標之妙劑貝母一兩爲末用砂糖或蜜和丸龍眼大或噙化或嚼服之若欲劫止久嗽每貝母一兩宜加百藥煎蓬砂天竺黃各一錢佐之尤妙如無百藥煎卽醋炒文蛤一錢亦可或粟殼亦可酌用若治肺癰宜加白礬一錢同貝母丸服如前最妙
括痰丸
治一切停痰積飮呑酸嘔酸胸脇脹悶疼痛等症陳皮四兩切碎用鹽二錢入水中拌浸一宿曬乾半夏製白芥子猪苓各二兩乾薑炒黃一兩炙甘草五錢上爲末湯浸蒸餅爲丸綠豆大每服一錢許滾白湯送下如胸脇疼痛者加台烏藥二兩
神香散
治胸脇胃脘逆氣難解疼痛嘔噦脹滿痰飮膈噎諸藥不效者惟此最妙丁香白豆蔲或砂仁亦可二味等分爲末淸湯調下五七分甚者一錢日數服不拘若寒氣作痛者薑湯送下
攻陣
吐法
此方可代瓜蒂三聖散之屬凡邪實上焦或痰或食或氣逆不通等症皆可以此法吐之用蘿蔔子搗碎以溫湯和攪取淡湯徐徐飮之少頃卽當吐出卽有吐不盡者亦必從下行矣又法以蘿蔔子爲末溫水調服一匙良久吐涎沫愈一法用鹽少許於熱鍋中炒紅色乃入以水煮至將滾未滾之際攪勻試其滋味稍淡乃可飮之每用半碗漸次增飮自然發吐以去病爲度而止一法凡諸藥皆可取吐但隨症作湯劑探而吐之無不可也
赤金豆
亦名八仙丹治諸積不行凡血凝氣滯疼痛腫脹蟲積結聚癥堅宜此主之此丸去病捷速較之硝黃棱莪之類過傷臟氣者大爲勝之丁香木香天竺黃各三錢生附子切略炒燥皂角炒微焦各二錢巴霜去皮膜略去油一錢半輕粉一錢朱砂二錢爲衣上爲末醋浸蒸餠爲丸蘿蔔子大朱砂爲衣欲漸去者每服五七丸欲驟行者每服一二十丸用滾水或煎藥或薑醋茶蜜茴香四君煎湯爲引送下若利多不止可飮冷水一二口卽止蓋此藥得熱則行得冷則止也如治氣濕實滯鼓脹先用紅棗煮熟取肉一錢許隨用七八丸甚者一二十丸同棗肉硏爛以熱燒酒加白糖少許送下如治蟲痛亦用棗肉加服止用淸湯送下
太平丸
治胸腹疼痛脹滿及食積氣積血積氣疝血疝邪實秘滯痛劇等症此方借些微巴豆以行群藥之力去滯最妙如欲其峻須用巴豆二錢陳皮厚朴木香烏藥白芥子草豆蔲三稜蓬朮煨乾薑牙皂炒斷煙澤瀉各三錢以上十一味俱爲細末巴豆用滾湯泡去皮心膜稱足一錢用水一碗微火煮至半碗將巴豆撈起用乳缽硏極細仍將前湯攙入硏勻然後量藥多寡入烝餅浸爛搗丸前藥如綠豆大每用三分或五分甚者一錢上隨症用湯引送下凡傷食停滯卽以本物湯下婦人血氣痛紅花湯或當歸湯下氣痛陳皮湯疝氣茴香湯寒氣生薑湯欲瀉者用熱薑湯送下一錢未利再服利多不止用冷水一二口卽止
敦阜丸
治堅頑食積停滯腸胃痛劇不行等症巴霜一錢木香丁香靑皮陳皮山査麥芽烏藥皂角澤瀉各五錢上共爲末用生蒜頭一兩硏爛加熟水取汁浸蒸餅搗丸綠豆大每服二三十丸隨便用湯引送下如未愈徐徐漸加用之
獵蟲丸
治諸蟲積脹痛黃瘦等病蕪荑雷丸桃仁乾漆炒煙盡雄黃微炒錫灰皂角燒煙盡檳榔使君子各等分輕粉減半細榧肉加倍湯浸蒸餅爲丸綠豆大每服五七分滾白湯下陸續服之如蟲積堅固者加巴豆霜與輕粉同
百順丸
治一切陽邪積滯凡氣積血積蟲積食積傷寒實熱秘結等症但各爲湯引隨宜送下無往不利川大黃錦紋者一斤牙皂角炒微黃一兩六錢上爲末用湯浸蒸餅搗丸綠豆大每用五分或一錢或二三錢酌宜用引送下或用蜜爲丸亦可
散陣
一柴胡飮
一爲水數從寒散也凡感四時不正之氣或爲發熱或爲寒熱或因勞因怒或婦人熱入血室或産後經後因冒風寒以致寒熱如瘧等症但外有邪而內兼火者須從凉散宜此主之柴胡二三錢芍藥二錢黃芩生地陳皮各一錢半甘草八分水一鍾半煎七八分溫服如內熱甚者加連翹一二錢隨宜如外邪甚者加防風一錢佐之如邪結在胸而痞滿者去生地加枳實一二錢如熱在陽明而兼渴者加天花粉或葛根一二錢熱甚者加知母石膏亦可
二柴胡飮
二爲火數從溫散也凡遇四時外感或其人元氣充實臟氣素平無火或時逢寒勝之令本無內熱等症者皆不宜妄用凉藥以致寒滯不散則爲害非淺宜此主之柴胡一錢半或二三錢半夏二錢陳皮厚朴一錢半細辛一二錢甘草八分生薑三五七片水一鍾半煎七八分溫服如邪盛者可加羌活白芷防風紫蘇之屬擇而用之如頭痛不止者加川芎一二錢如多濕者加蒼朮如陰寒氣勝必加麻黃一二錢或兼桂枝不必疑也
三柴胡飮
三爲木數從肝經血分也凡人素稟陰分不足或肝經血少而偶感風寒者或感邪不深可兼補而散者或病後産後感冒有不得不從解散而血氣虛弱不能外達者宜此主之柴胡二三錢當歸溏泄者易以熟地二錢芍藥一錢半陳皮炙甘草各一錢生薑三五片水一鍾半煎七八分溫服如微寒咳嘔者加半夏一二錢
四柴胡飮
四爲金數從氣分也凡人元氣不足或忍飢勞倦而外感風寒或六脈緊數微細正不勝邪等症必須培助元氣兼之解散庶可保全宜此主之若但知散邪不顧根本未有不元氣先敗者察之愼之柴胡一二三錢人蔘二三錢或五七錢酌而用之當歸二三錢瀉者少用炙甘草一錢生薑三五七片水二鍾煎七八分溫服如胸膈滯悶者加陳皮一錢
五柴胡飮
五爲土數從脾胃也脾土爲五臟之本凡中氣不足而外邪有不散者非此不可此與四柴胡飮相表裏但四柴胡飮止調氣分此則兼培血氣以逐寒邪尤切於時用者也神效不可盡述凡傷寒瘧疾痘瘡皆所宜用柴胡一二三錢熟地三五錢當歸白朮各二三錢芍藥炒用一錢半炙甘草一錢陳皮酌用或不必用水一鍾半煎七分食遠熱服寒勝無火者減芍藥加生薑三五七片或炮乾薑一二錢或再加桂枝一二錢則更妙脾滯者減白朮氣虛者加人蔘隨宜腰痛者加杜仲頭痛者加川芎勞倦傷脾陽虛者加升麻一錢
正柴胡飮
凡外感風寒發熱惡寒頭疼身痛痎瘧初起等症凡血氣平和宜從平散者此方主之柴胡一二三錢芍藥二錢陳皮一錢半防風甘草各一錢生薑三五片水一鍾半煎七八分熱服如頭痛者加川芎一錢如熱而兼渴者加葛根一二錢如嘔惡者加半夏一錢五分如濕勝者加蒼朮一錢如胸腹有微滯者加厚朴一錢如寒氣勝而邪不易解者加麻黃一二三錢去浮沫服之或蘇葉亦可
麻桂飮
治傷寒瘟疫陰暑瘧疾凡陰寒氣勝而邪有不能散者非此不可無論諸經四季凡有是症卽宜是藥勿謂夏月不可用也不必厚蓋但取津津微汗透徹爲度此實麻黃桂枝二湯之變方而其神效則大有超出二方者不可不爲細察當歸三四錢麻黃二三錢官桂一二錢炙甘草一錢陳皮隨宜用或不用亦可水一鍾半加生薑五七片或十片煎八分去浮沫不拘時服若陰氣不足者加熟地黃三五錢若三陽幷病者加柴胡二三錢若元氣大虛陰邪難解者當以大溫中飮更迭爲用
大溫中飮
凡患陽虛傷寒及一切四時勞倦寒疫陰暑之氣身雖熾熱時猶畏寒卽在夏月亦欲衣披覆蓋或喜熱湯或兼嘔惡泄瀉但六脈無力肩背怯寒邪氣不能外達等症此元陽大虛正不勝邪之候若非峻補托散則寒邪日深必致不救溫中自可散寒卽此方也服後畏寒悉除覺有躁熱乃陽回作汗佳兆不可疑之畏之此外凡以素稟薄弱之輩或感陰邪時疫發熱困倦雖未見如前陰症而熱邪未甚者但於初感時卽速用此飮連進二三服無不隨藥隨愈眞神劑也此方宜與理陰煎麻桂飮相參用熟地三五七錢當歸如泄瀉者不宜用或以山藥代之冬白朮各三五錢人蔘二三錢甚者一兩或不用亦可柴胡二三四錢麻黃一二三錢肉桂乾薑炒熟或用煨生薑三五七片亦可各一二錢炙甘草一錢水二鍾煎七分去浮沫溫服或略蓋取微汗如氣虛加黃芪二三錢如寒甚陽虛者加製附子一二錢頭痛加川芎或白芷細辛陽虛氣陷加升麻如肚腹泄瀉宜少減柴胡加防風細辛亦可嘗見傷寒之治惟仲景能知溫散如麻黃桂枝等湯是也亦知補氣而散如小柴胡之屬是也至若陽根於陰汗化於液從補血而散而雲騰致雨之妙則仲景猶所未及故予制此方乃邪從營解第一義也其功難悉所當深察
柴陳煎
治傷風兼寒咳嗽發熱痞滿多痰等症柴胡二三錢半夏茯苓各二錢陳皮一錢半甘草一錢生薑三五七片水一鍾半煎七分食遠溫服如寒勝者加細辛七八分如風勝氣滯者加蘇葉一錢五分如冬月寒甚者加麻黃一錢五分氣逆多嗽者加杏仁一錢痞滿氣滯者加白芥子五七分
柴芩煎
治傷寒表邪未解外內俱熱瀉痢煩渴喜冷氣壯脈滑數者宜此主之及瘧痢幷行內熱去血兼表邪發黃等症柴胡二三錢黃芩梔子木通澤瀉各二錢枳殼一錢五分水二鍾煎八分溫服如瘧痢幷行鮮血純血者加芍藥二錢甘草一錢如濕勝氣陷者加防風一錢
柴苓飮
治風濕發黃發熱身痛脈緊表裏俱病小水不利中寒泄瀉等症柴胡白朮各二三錢茯苓澤瀉猪苓各二錢肉桂一二三錢水一鍾半煎服如寒邪勝者加生薑三五片如汗出熱不退者加芍藥一二錢
柴胡白虎煎
治陽明溫熱表邪不解等症石膏三錢柴胡黃芩麥冬各二錢細甘草七分水一鍾半加竹葉二十片煎服
歸葛飮
治陽明溫暑時證大熱大渴津液枯涸陰虛不能作汗等症當歸三五錢乾葛二三錢水二鍾煎一鍾以冷水浸凉徐徐服之得汗卽解
柴葛煎
方在因陣十八治瘟毒表裏俱熱
秘傳走馬通聖散
治傷寒陰邪初感等症此方宜用於倉卒之時其有質强而寒甚者俱可用雄黃二錢麻黃炙甘草各一兩上爲細末每服一錢熱酒下卽汗或加川芎二錢
秘傳白犀丹
發散外感瘟疫癰毒等症白犀角麻黃去節山茨菇玄明粉血竭甘草各一錢雄黃八分上共爲末用老薑汁拌丸如棗核大外以紅棗去核將藥塡入棗內用薄紙裹十五層入砂鍋內炒令煙盡爲度取出去棗肉每藥一錢入氷片一分麝香半分硏極細磁罐收貯用時以角簪蘸麻油粘藥點眼大角輕者只點眼角重者仍用些須吹鼻男先左女先上吹點皆同如病甚者先吹鼻後點眼點後踡足坐起用被齊項煖蓋半炷香時自當汗出邪解如汗不得出或汗不下達至腰者不治又一製法將前藥用薑汁拌作二丸以烏金紙兩層包定外搗紅棗肉如泥包藥外約半指厚曬乾入砂鍋內再覆以砂盆用鹽泥固縫但留一小孔以候煙色乃上下加炭火先文後武待五色煙盡取出去棗肉每煆過藥一錢止加氷片二分不用麝香忌生冷麵食魚腥七情上藥凡傷寒瘟疫及小兒痘毒壅閉癰毒吼喘及陰毒冷氣攻心或婦人吹乳或眼目腫痛鼻壅閉塞幷皆治之
歸柴飮
治營虛不能作汗及眞陰不足外感寒邪難解者此神方也如大便多溏者以冬朮代當歸亦佳當歸一兩柴胡五錢炙甘草八分水一鍾半煎服或加生薑三五片或加陳皮一錢或加人蔘
寒陣
保陰煎
治男婦帶濁遺淋色赤帶血脈滑多熱便血不止及血崩血淋或經期太早凡一切陰虛內熱動血等症生地熟地芍藥各二錢山藥川續斷黃芩黃柏各一錢半生甘草一錢水二鍾煎七分食遠溫服如小水多熱或兼怒火動血者加焦梔子一二錢如夜熱身熱加地骨皮一錢五分如肺熱多汗者加麥冬棗仁如血熱甚者加黃連一錢五分如血虛血滯筋骨腫痛者加當歸二三錢如氣滯而痛去熟地加陳皮靑皮丹皮香附之屬如血脫血滑及便血久不止者加地楡一二錢或烏梅一二個或百藥煎一二錢文蛤亦可如少年或血氣正盛者不必用熟地山藥如肢節筋骨疼痛或腫者加秦艽丹皮各一二錢
加減一陰煎
方在補陣九治水虧火勝之甚者
抽薪飮
治諸凡火熾盛而不宜補者黃芩黃柏梔子炒木通石斛各一二錢澤瀉枳殼各一錢半細甘草三分水一鍾半煎七分食遠溫服內熱甚者冷服更佳如熱在經絡肌膚者加連翹天花粉以解之熱在血分大小腸者加槐蕊黃連以淸之熱在陽明頭面或躁煩便實者加生石膏以降之熱在下焦小水痛澁者加草龍膽車前以利之熱在陰分津液不足者加門冬生地芍藥之類以滋之熱在腸胃實結者加大黃芒硝以通之
徙薪飮
治三焦凡火一切內熱漸覺而未甚者先宜淸以此劑其甚者宜抽薪飮黃芩二錢黃柏芍藥麥冬茯苓牡丹皮各一錢半陳皮八分水一鍾半煎七分食遠溫服如多鬱氣逆傷肝脇肋疼痛或致動血者加靑皮梔子
大分淸飮
治積熱閉結小水不利或致腰腿下部極痛或濕熱下利黃疸溺血邪熱蓄血腹痛淋閉等症木通茯苓澤瀉各二錢猪苓車前子梔子或倍之枳殼各一錢水一鍾半煎八分食遠溫服如內熱甚者加黃芩黃柏草龍膽之屬如大便堅硬脹滿者加大黃二三錢如黃疸小水不利熱甚者加茵陳二錢如邪熱蓄血腹痛者加紅花靑皮各一錢五分
淸流飮
治陰虛挾熱瀉痢或發熱或喜冷或下純紅鮮血或小水痛赤等症生地芍藥茯苓澤瀉各二錢當歸一二錢枳殼甘草各一錢黃芩黃連各半錢水一鍾半煎服如熱甚者加黃柏小水熱痛者加梔子
化陰煎
治水虧陰涸陽火有餘小便癃閉淋濁疼痛等症綠豆三錢生地黃熟地黃牛膝猪苓澤瀉生知母生黃柏各二錢龍膽草一錢半車前子一錢水二鍾加食鹽少許用文武火煎八分食前溫服或冷服若水虧居多而陰氣大有不足者可遞加熟地黃卽用至一二兩亦可
茵陳飮
治挾熱泄瀉熱痢口渴喜冷小水不利黃疸濕熱閉澁等症茵陳澤瀉焦梔子靑皮各三錢甘菊花二錢甘草一錢用水三四鍾煎兩鍾不時陸續飮之治熱瀉者一服可愈
淸膈煎
治痰因火動氣壅喘滿內熱煩渴等症貝母二三錢微敲破海石木通各二錢陳皮一錢半膽星一二錢白芥子五七分水一鍾半煎七分溫服如火盛痰不降者加童便一小鍾如渴甚者加天花粉一錢如熱及下焦小水不利者加梔子一錢半如熱在上焦頭面紅赤煩渴喜冷者加生石膏二三錢如痰火上壅而小水不利者加澤瀉一二錢如痰火閉結大便不通而兼脹滿者加大黃數錢或朴硝一二錢酌宜用之
化肝煎
治怒氣傷肝因而氣逆動火致爲煩熱脇痛脹滿動血等症土貝母二三錢靑皮陳皮芍藥各二錢丹皮梔子炒澤瀉如血見下部者以甘草代之各一錢半水一鍾半煎七八分食遠溫服如大便下血者加地楡小便下血者加木通各一錢五分如兼寒熱加柴胡一錢如火盛加黃芩一二錢如脇腹脹痛加白芥子一錢脹滯多者勿用芍藥
安胃飮
治胃火上衝呃逆不止黃芩石斛山査麥芽陳皮木通澤瀉水一鍾半煎七分食遠服如胃火熱甚脈滑實者加石膏
玉女煎
治水虧火盛六脈浮洪滑大少陰不足陽明有餘煩熱乾渴頭痛牙疼失血等症如神若大便溏泄者乃非所宜孰地三五錢或一兩生石膏三五錢麥冬二錢知母牛膝各一錢半水一鍾半煎七分溫服或冷服如火之盛極者加梔子地骨皮之屬亦可如多汗多渴者加北五味十四粒如小水不利或火不能降者加澤瀉一錢五分或茯苓亦可如金水俱虧因精損氣者加人蔘二三錢尤妙
太淸飮
治胃火煩熱狂斑嘔吐等症可與白虎湯出入酌用生石膏五七錢知母石斛木通各一錢半水一鍾半煎七分溫服或冷服或加麥門冬
綠豆飮
凡熱毒勞熱諸火熱極不能退者用此最妙用綠豆不拘多寡寬湯煮糜爛入鹽少許或蜜亦可待氷冷或厚或稀或湯任意飮食之日或三四次不拘此物性非苦寒不傷脾氣且善於解毒除煩退熱止渴大利小水乃淺易中之最佳最捷者也若火盛口甘不宜厚味但略煮半熟淸湯冷飮之尤善除煩淸火
玉泉散
亦名一六甘露散治陽明內熱煩渴頭痛二便閉結溫疫斑黃及熱痰喘嗽等症此益元散之變方也其功倍之生石膏六兩粉甘草一兩上爲極細末每服一二三錢新汲水或熱湯或人蔘湯調下此方加朱砂三錢亦妙
雪梨漿
解煩熱退陰火此生津止渴之妙劑也用淸香甘美大梨削去皮別用大碗盛淸冷甘泉將梨薄切浸於水中少頃水必甘美但頻飮其水勿食其柤退陰火極速也
滋陰八味丸
治陰虛火盛下焦濕熱等症此方變丸爲湯卽名滋陰八味煎熟地黃八兩蒸搗山藥山茱萸肉各四兩丹皮白茯苓澤瀉黃柏鹽水炒知母鹽水炒各三兩上加煉蜜搗丸梧桐子大或空心或午前用滾白湯或淡鹽湯送下百餘丸
約陰丸
治婦人血海有熱經脈先期或過多者或兼腎火而帶濁不止及男婦大腸血熱便紅等症生地當歸芍藥酒炒丹參白朮炒茯苓黃芩地楡川續斷白石脂醋煆焠北五味各等分上爲末煉蜜丸服火甚者倍用黃芩兼肝腎之火甚者仍加知母黃柏各等分大腸血熱便紅者加黃連防風各等分
服蠻煎
此方性味極輕極淸善入心肝二臟行滯氣開鬱結通神明養正除邪大有奇妙生地芍藥麥門冬石斛茯神石菖蒲川丹皮極香者各二錢木通知母各一錢半陳皮一錢水一鍾半煎七分食遠服如痰勝多鬱者加貝母二錢痰盛兼火者加膽星一錢五分陽明火盛內熱狂叫者加石膏二三錢便結脹滿多熱者玄明粉二三錢調服或暫加大黃亦可氣虛神困者加人蔘隨宜
約營煎
治血熱便血無論脾胃小腸大腸膀胱等症皆宜用此生地芍藥甘草黃芩地楡續斷槐花荊芥穗炒焦烏梅二個水一鍾半煎七分食前服如下焦火盛者可加黃連梔子龍膽草之屬如氣虛者可加人蔘白朮如氣陷者加升麻防風
熱陣
四味回陽飮
治元陽虛脫危在頃刻者人蔘一二兩炮乾薑製附子各二三錢炙甘草一二錢水二鍾武火煎七八分溫服徐徐飮之
六味回陽飮
治陰陽將脫等症人蔘一二兩或數錢熟地五錢或一兩當歸身三錢如泄瀉者或血動者以冬朮易之多多益善炮乾薑製附子各二三錢炙甘草一錢水二鍾武火煎七八分溫服如肉振汗多者加炙黃芪四五錢或一兩或冬白朮三五錢如泄瀉者加烏梅二枚或北五味二十粒亦可如虛陽上浮者加茯苓二錢如肝經鬱滯者加肉桂二三錢
理陰煎
此理中湯之變方也凡脾腎中虛等症宜剛燥者當用理中六君之類宜溫潤者當用理陰大營之類欲知調補當先察此此方通治眞陰虛弱脹滿嘔噦痰飮惡心吐瀉腹痛婦人經遲血滯等症又凡眞陰不足或素多勞倦之輩因而忽感寒邪不能解散或發熱或頭身疼痛或面赤舌焦或雖渴而不喜冷飮或背心肢體畏寒但脈見無力者悉是假熱之證若用寒凉攻之必死宜速用此湯照後加減以溫補陰分托散表邪連進數服使陰氣漸充則汗從陰達而寒邪不攻自散此最切於時用者也神效不可盡述熟地三五七錢或一二兩當歸二三錢或五七錢乾薑炒黃色一二三錢炙甘草一二錢或加肉桂一二錢水二鍾煎七八分熱服此方加附子卽名附子理陰煎再加人蔘卽名六味回陽飮治命門火衰陰中無陽等症若風寒外感邪未入深但見發熱身痛脈數不洪凡內無火證素稟不足者但用此湯加柴胡一錢半或二錢連進一二服其效如神若寒凝陰盛而邪有難解者必加麻黃一二錢放心用之或不用柴胡亦可恐其淸利也此寒邪初感溫散第一方惟仲景獨知此義第仲景之溫散首用麻黃桂枝二湯余之溫散卽以理陰煎及大溫中飮爲增減此雖一從陽分一從陰分其跡若異然一逐於外一托於內而用溫則一也學者當因所宜酌而用之若陰勝之時外感寒邪脈細惡寒或背畏寒者乃太陽少陰證也加細辛一二錢甚者再加附子一二錢眞神劑也或幷加柴胡以助之亦可若陰虛火盛其有內熱不宜用溫而氣血俱虛邪不能解者宜去薑桂單以三味加減與之或只加人蔘亦可若治脾腎兩虛水泛爲痰或嘔或脹者於前方加茯苓一錢半或加白芥子五分以行之若泄瀉不止及腎泄者少用當歸或幷去之加山藥扁豆吳茱萸附子肉豆蔲破故紙之屬若腰腹有痛加枸杞杜仲若腹有脹滯疼痛加陳皮木香砂仁之屬
養中煎
治中氣虛寒爲嘔爲泄者白扁豆炒二三錢山藥炒茯苓各二錢人蔘一二三錢乾薑炒黃一二錢炙甘草一錢水二鍾煎七分食遠溫服如噯腐氣滯者加陳皮一錢或砂仁四分如胃中空虛覺餒者加熟地三五錢
溫胃飮
治中寒嘔吐呑酸泄瀉不思飮食及婦人臟寒嘔惡胎氣不安等症人蔘一二三錢或一兩白朮炒一二錢或一兩扁豆炒二錢陳皮一錢或不用乾薑炒焦一二三錢炙甘草一錢當歸一二錢滑泄者勿用水二鍾煎七分食遠溫服如下寒帶濁者加破故紙一錢如氣滯或兼胸腹痛者加藿香砂仁丁香木香白豆蔲白芥子之屬如兼外邪及肝腎之病者加桂枝肉桂甚者加柴胡如脾氣陷而身熱者加升麻五七分如水泛爲痰而胸腹痞滿者加茯苓一二錢如脾胃虛極大嘔大吐不能止者倍用蔘朮仍加胡椒二三分許煎熟徐徐服之
五君子煎
治脾胃虛寒嘔吐泄瀉而兼濕者人蔘二三錢白朮茯苓各二錢乾薑炒黃一二錢炙甘草一錢水一鍾半煎服
六味異功煎
治症同前而兼微滯者卽前方加陳皮一錢此卽五味異功散加乾薑也
蔘薑飮
治脾肺胃氣虛寒嘔吐咳嗽氣短小兒吐乳等症人蔘三五錢或倍之乾薑炮五分或一二錢或用煨生薑三五片炙甘草三五分水一鍾半煎七八分徐徐服之此方或陳皮或蓽茇或茯苓皆可酌而佐之
胃關煎
治脾腎虛寒作瀉或甚至久瀉腹痛不止冷痢等症熟地三五錢或一兩山藥炒白扁豆炒各二錢乾薑焦白朮炒各一二三錢炙甘草一二錢吳茱萸製五七分水二鍾煎七分食遠溫服瀉甚者加肉豆蔲一二錢麵炒用或破故紙亦可氣虛勢甚者加人蔘隨宜用陽虛下脫不固者加製附子一二三錢腹痛甚者加木香七八分或加厚朴八分滯痛不通者加當歸二三錢滑脫不禁者加烏梅二個或北五味子二十粒若肝邪侮脾者加肉桂一二錢
佐關煎
治生冷傷脾瀉痢未久腎氣未損者宜用此湯以去寒濕安脾胃此胃關煎之佐者也山藥炒扁豆炒猪苓澤瀉各二錢乾薑炒肉桂各一二錢厚朴炒陳皮炒各一錢炙甘草七分水一鍾半煎服如腹痛甚者加木香三五分或吳茱萸亦可如瀉甚不止者或破古紙或肉豆蔲皆可加用
抑扶煎
治氣冷陰寒或暴傷生冷致成瀉痢凡初起血氣未衰脾腎未敗或脹痛或嘔惡皆宜先用此湯此胃關煎表裏藥也宜察虛實用之其有寒濕傷臟霍亂邪實者最宜用此猪苓澤瀉各二錢厚朴陳皮烏藥各一錢五分乾薑炮一二錢炙甘草一錢吳茱萸製五七分水一鍾半煎七分食遠溫服如氣滯痛甚者加木香五七分或砂仁亦可如血虛多痛者加當歸二錢如寒濕勝者加蒼朮一錢半
四維散
治脾腎虛寒滑脫之甚或泄痢不能止或氣虛下陷二陰血脫不能禁者無出此方之上人蔘二兩製附子乾薑炒黃各二錢炙甘草一二錢烏梅肉五分或一錢酌其味之微甚隨病人之意而用之或不用此卽四味回陽飮也上爲末和勻用水拌濕蒸一飯頃取起烘乾再爲末每服一二錢溫湯調下
鎭陰煎
治陰虛於下格陽於上則眞陽失守血隨而溢以致大吐大衄六脈細脫手足厥冷危在頃刻而血不能止者速宜用此使孤陽有歸則血自安也如治格陽喉痺上熱者當以此湯冷服熟地一二兩牛膝二錢澤瀉一錢半肉桂一二錢炙甘草一錢製附子五七分或一二三錢水二鍾速煎服如兼嘔惡者加乾薑炒黃一二錢如氣脫倦言而脈弱極者宜速多加人蔘隨宜用之
歸氣飮
治氣逆不順呃逆嘔吐或寒中脾腎等症熟地三五錢茯苓扁豆各二錢藿香一錢五分丁香陳皮乾薑炮各一錢炙甘草八分水一鍾半煎七分食遠溫服中氣寒甚者加製附子肝腎寒者加吳茱萸肉桂或加當歸
煖肝煎
治肝腎陰寒小腹疼痛疝氣等症枸杞三錢當歸二三錢茯苓小茴香烏藥各二錢肉桂一二錢沈香一錢或木香亦可水一鍾半加生薑三五片煎七分食遠溫服如寒甚者加吳茱萸乾薑再甚者加附子
壽脾煎
一名攝營煎治脾虛不能攝血等症凡憂思鬱怒積勞及誤用攻伐等藥犯損脾陰以致中氣虧陷神魂不寧大便脫血不止或婦人無火崩淋等症凡兼嘔惡尤爲危候速宜用此單救脾氣則統攝固而血自歸源此歸脾湯之變方其效如神若犯此症而再用寒凉則胃氣必脫無不卽斃者白朮二三錢當歸山藥各二錢棗仁一錢半人蔘隨宜一二錢急者用一兩乾薑炮一二三錢炙甘草一錢遠志製三五分蓮肉去心炒二十粒水二鍾煎服如血未止加烏梅二個凡畏酸者不可用或加地楡一錢半亦可滑脫不禁者加醋炒文蛤一錢下焦虛滑不禁加鹿角霜二錢爲末攪入藥中服之氣虛甚者加炙黃芪二三錢氣陷而墜者加炒升麻五七分或白芷亦可兼溏泄者加補骨脂一錢炒用陽虛畏寒者加製附子一二三錢血去過多陰虛氣餒心跳不寧者加熟地七八錢或一二兩
三氣飮
治血氣虧損風寒濕三氣承虛內侵筋骨歷節痺痛之極及痢後鶴膝風痛等症熟地三錢或五錢當歸枸杞杜仲各二錢附子隨宜一二錢茯苓芍藥酒炒牛膝肉桂各一錢北細辛或代以獨活白芷炙甘草各一錢水二鍾加生薑三片煎服如氣虛者加人蔘白朮隨宜風寒勝者加麻黃一二錢此飮亦可浸酒大約每藥一斤可用燒酒六七升浸十餘日徐徐服之
五德丸
治脾腎虛寒飱泄鶩溏等症或暴傷生冷或受時氣寒濕或酒濕傷脾腹痛作泄或飮食失宜嘔惡痛泄無火等症乾薑炒補骨脂酒炒各四兩吳茱萸製木香北五味或以肉豆蔲麵炒用代之或用烏藥亦可各二兩湯浸蒸餠丸桐子大每服六七十丸甚者百餘丸滾白湯或人蔘湯或米湯俱可下腹痛多嘔者加胡椒二兩更妙
七德丸
治生冷傷脾初患瀉痢腹脹疼痛凡年壯氣血未衰及寒濕食滯凡宜和胃者無不神效此卽佐關煎之偏裨也補骨脂炒四兩乾薑炒黃吳茱萸製台烏藥蒼朮炒各二兩木香茯苓各一兩神麯糊丸桐子大每服七八十丸或百丸滾白湯送下
復陽丹
治陰寒嘔吐·泄瀉腹痛寒疝等症白麵炒熟二兩製附子炮薑胡椒北五味炒炙甘草各一兩上爲末和勻入溫湯搗丸桐子大每服一錢隨證用藥引送下
黃芽丸
治脾胃虛寒或飮食不化或時多脹滿·泄瀉呑酸·嘔吐等症此藥隨身常用甚妙人蔘二兩乾薑焦三錢煉白蜜爲丸芡實大常嚼服之
一氣丹
治脾腎虛寒不時易瀉·腹痛陽痿·怯寒等症此卽蔘附湯之變方也人蔘製附子各等分煉白蜜丸如綠豆大每用滾白湯送下三五分或一錢凡藥餌不便之處或在途次隨帶此丹最妙
九氣丹
治脾腎虛寒如五德丸之甚者熟地八兩製附子四兩焦薑吳茱萸肉豆蔲麵炒補骨脂酒炒蓽茇炒五味子炒各二兩粉甘草炒一兩煉白蜜爲丸或山藥糊丸如桐子大每服六七十丸或百丸滾白湯下如氣虛者加人蔘或二兩或四兩尤妙甚
溫臟丸
治諸蟲積旣逐而復生者多由臟氣虛寒宜健脾胃以杜其源此方主之人蔘隨宜用無亦可白朮米泔浸炒當歸各四兩芍藥酒炒焦茯苓川椒去合口者炒出汗細榧肉使君子煨取肉檳榔各二兩乾薑炮吳茱萸湯泡一宿炒各一兩上爲末神麯糊爲丸桐子大每服五七十丸或百丸飢時白湯下如臟寒者加製附子一二兩臟熱者加黃連一二兩
聖朮煎
治飮食偶傷或吐或瀉胸膈痞悶或脇肋疼痛或過用剋伐等藥致傷臟氣有同前症而脈無力氣怯·神倦者速宜用此不得因其虛痞·虛脹而畏用白朮此中虛實之機貴乎神悟也若痛·脹覺甚者卽以此煎送神香散最妙若用治寒濕瀉痢·嘔吐尤爲聖藥白朮用冬朮味甘佳者炒五六七八錢或一二兩乾薑炒肉桂各一二錢陳皮酌用或不用水一鍾半煎七分溫熱服若治虛寒瀉痢·嘔吐等症則人蔘·炙甘草之類當任意加用若治中虛感寒則麻黃·柴胡亦任意加用
固陣
秘元煎
治遺精·帶濁等病此方專主心脾山藥炒芡實炒金櫻子去核棗仁炒搗碎各二錢人蔘一二錢白朮炒茯苓各一錢半炙甘草一錢五味十四粒畏酸者去之遠志炒八分水二鍾煎七分食遠服此治久遺無火·不痛而滑者乃可用之如尙有火覺熱者加苦參一二錢如氣大虛者加黃芪一二三錢
固陰煎
治陰虛滑泄帶濁·淋遺及經水因虛不固等症此方專主肝腎人蔘隨宜熟地三五錢兎絲子炒香二三錢山藥炒二錢山茱萸一錢半炙甘草一二錢五味十四粒遠志炒七分水二鐘煎七分食遠溫服如虛滑遺甚者加金櫻子肉二三錢或醋炒文蛤一錢或烏梅二個如陰虛微熱而經血不固者加川續斷二錢如下焦陽氣不足而兼腹痛·溏泄者加補骨脂·吳茱萸之類隨宜用之如肝腎血虛小腹痛而血不歸經者加當歸二三錢如脾虛多濕或兼嘔惡者加白朮一二錢如氣陷不固者加炒升麻一錢如兼心虛不眠或多汗者加棗仁二錢炒用
兎絲煎
治心脾氣弱凡遇思慮·勞倦卽苦遺精者宜此主之兎絲子製炒四五錢人蔘二三錢山藥炒二錢當歸棗仁炒茯苓各一錢半炙甘草一錢或五分遠志製四分鹿角霜爲末每服加入四五匙上用水一鍾半煎成加鹿角霜末調服食前或加白朮一二錢
惜紅煎
治婦人經血不固崩漏不止及腸風下血等症白朮山藥炙甘草地楡續斷炒·荊芥穗炒芍藥炒北五味十四粒烏梅二枚水一鍾半煎七分食遠服如火盛者加黃連·黃芩如脾虛兼寒脾泄者加破故紙·人蔘
苓朮兎絲丸
治脾腎虛損不能收攝以致夢遺精滑困倦等症兎絲子十兩用好水淘淨入陳酒浸一日文火煮極爛摀爲餠焙乾爲末白茯苓白朮米泔洗炒蓮肉去心各四兩杜仲酒炒三兩五味酒蒸山藥炒各二兩炙甘草五錢上用山藥末以陳酒煮糊爲丸桐子大空心滾白湯或酒下百餘丸如氣虛神倦不能收攝者加人蔘三四兩尤妙
固眞丸
治夢遺·精滑兎絲子一斤淘洗淨用好酒浸三日煮極熟擣膏曬乾或用淨白布包蒸亦佳牡蠣煆金櫻子去子蒸熟茯苓酒拌蒸曬各四兩上蜜丸空心好酒送下三錢或鹽湯亦可
粘米固腸糕
治脾胃虛寒或因食滯·氣滯腹痛·泄瀉久不止者多服自效用白糯米滾湯淘洗炒香熟爲粉每粉一兩加乾薑末炒熟者二分半白糖二錢拌勻於飢時用滾水調服一二兩如有微滯者加陳皮炒末二分或砂仁末一分俱妙一法用陳老米粉亦妙此與古方固類四十九泄瀉經驗方大同小異幷補陣養元粉略同
玉關丸
治腸風血脫崩漏·帶濁不固諸藥難效者宜用此丸兼煎藥治之及瀉痢滑泄不能止者亦宜用此白麵炒熟四兩枯礬文蛤醋炒黑訶子半生半炒各二兩北五味炒一兩上爲末用熟湯和丸梧子大以溫補脾腎等藥隨症加減煎湯送下或人蔘湯亦可如血熱妄行者以凉藥送下
鞏隄丸
治膀胱不藏水泉不止命門火衰小水不禁等症熟地兎絲子酒煮白朮炒各二兩北五味益智仁酒炒故紙酒炒製附子茯苓家韭子炒各一兩上爲末山藥糊丸如桐子大每服百餘丸空心滾湯或溫酒下如兼氣虛必加人蔘一二兩更妙
敦阜糕
治久瀉·久痢腸滑不固妙方及婦人帶濁最佳白麵炒黃二兩冬白朮炒黃一兩破故紙炒五錢上共爲末臨服時加白糖隨宜用淸滾湯食前調服如糕法如胃寒者每一兩加乾薑炒末五分或一錢如氣有不順或痛或嘔每末一兩加丁香一錢如滑泄不禁者每兩加粟殼末炒黃一錢若以作丸則宜三味等分用卽名敦阜丸
因陣
逍遙飮
治婦人思鬱過度致傷心脾·衝任之源血氣日枯漸至經脈不調者熟地三五錢當歸二三錢棗仁炒二錢芍藥茯神各一錢半炙甘草一錢陳皮八分遠志製三五分水二鐘煎七分食遠溫服如氣虛者加人蔘一二錢如經水過期兼痛滯者加酒炒香附一二錢
決津煎
治婦人血虛經滯不能流暢而痛極者當以水濟水若江河一決而積垢皆去宜用此湯隨症加減主之此用補爲瀉之神劑也如氣虛者宜少用香·陳之類甚者不用亦可當歸三五錢或一兩熟地二三錢或五七錢或不用亦可牛膝二錢澤瀉一錢半肉桂一二三錢烏藥一錢如氣虛者不用亦可水二鐘煎七八分食前服如嘔惡者加焦薑一二錢如陰滯不行者非加附子不可如氣滯而痛脹者加香附一二錢或木香七八分如血滯·血澁者加酒炒紅花一二錢如小腹不煖而痛極者加吳茱萸七八分如大便結澁者加肉蓯蓉一二三錢微者以山査代之
五物煎
治婦人血虛凝滯蓄積不行小腹痛急産難·經滯及痘瘡血虛寒滯等症神效此卽四物湯加肉桂也當歸三五七錢熟地三四錢芍藥酒炒二錢川芎一錢肉桂一二三錢水一鍾半煎服兼胃寒或嘔惡者加乾薑炮用水道不利加澤瀉或猪苓氣滯者加香附或丁香·木香·砂仁·烏藥陰虛疝痛者加小茴香血瘀不行臍下若覆杯漸成積塊者加桃仁或酒炒紅花痘瘡血虛寒勝寒邪在表者加麻黃·細辛·柴胡·紫蘇之屬
調經飮
治婦人經脈阻滯氣逆不調多痛而實者當歸三五錢香附牛膝各二錢山査一二錢靑皮茯苓各一錢半水二鐘煎七分食遠服如因不避生冷而寒滯其血者加肉桂·吳茱萸之類如兼脹悶者加厚朴一錢或砂仁亦可如氣滯者加烏藥二錢或痛在小腹者加小茴香一錢半
通瘀煎
治婦人氣滯血積經脈不利痛極拒按及産後瘀血實痛幷男婦血逆血厥等症歸尾三五錢山査香附紅花新者炒黃各二錢烏藥一二錢澤瀉靑皮各一錢半木香七分水二鐘煎七分加酒一二小鍾食前服兼寒滯者加肉桂一錢或吳茱萸五分火盛內熱血燥不行者加炒梔子一二錢微熱血虛者加芍藥二錢血虛澁滯者加牛膝血瘀不行者加桃仁三十粒去皮尖用或加蘇木·玄胡索之類瘀極而大便結燥者加大黃一二三錢或加芒硝·蓬朮亦可
胎元飮
治婦人衝任失守胎元不安不固者隨症加減用之或間日或二三日常服一二劑人蔘隨宜熟地二三錢當歸芍藥杜仲各二錢白朮一錢半炙甘草一錢陳皮七分無滯者不必用水二鐘煎七分食遠服如下元不固而多遺濁者加山藥·補骨脂·五味之類如氣分虛甚者倍白朮加黃芪但芪·朮氣浮能滯胃口倘胸膈有飽悶不快者須愼用之如虛而兼寒多嘔者加炮薑七八分或一二錢如虛而兼熱者加黃芩一錢五分或加生地二錢去杜仲如陰虛小腹作痛加枸杞二錢如多怒氣逆者加香附無妨或砂仁亦妙如有所觸而動血者加川續斷阿膠各一二錢如嘔吐不止加半夏一二錢·生薑三五片
固胎煎
治肝脾多火·多滯而屢墮胎者黃芩二錢白朮一二錢當歸芍藥阿膠各一錢半陳皮一錢砂仁五分水一鐘半煎服
凉胎飮
治胎氣內熱不安等症生地芍藥各二錢黃芩當歸各一二錢茯苓一錢半枳殼石斛各一錢甘草生七分水一鍾半煎七分食遠溫服如熱甚者加黃柏一二錢
滑胎煎
胎氣臨月宜常服數劑以使易生當歸三五錢熟地三錢山藥杜仲各二錢川芎枳殼各七分水二鐘煎八九分食前溫服如氣體虛弱者加人蔘·白朮隨宜用之如便實·多滯者加牛膝一二錢
殿胞煎
治産後兒枕疼痛等症如神當歸五七錢或一兩川芎茯苓炙甘草各一錢肉桂一二錢或五七分水一鍾煎八分熱服如脈細而寒或嘔者加乾薑炒黃色一二錢如血熱多火者去肉桂加酒炒芍藥一二錢如脈弱·陰虛者加熟地三五錢如氣滯者加香附一二錢或烏藥亦可腰痛加杜仲一二錢
脫花煎
凡臨盆將産者宜先服此藥催生最佳幷治産難經日或死胎不下俱妙當歸七八錢或一兩肉桂一二錢或三錢川芎牛膝各二錢車前子一錢半紅花一錢催生者不用此味亦可水二鐘煎八分熱服或服後飮酒數杯亦妙若胎死腹中或堅滯不下者加朴硝三五錢卽下若氣虛困劇者加人蔘隨宜若陰虛者必加熟地三五錢
九蜜煎
治産後陽氣虛寒或陰邪入臟心腹疼痛嘔吐不食四肢厥冷此與大巖蜜湯略同而稍勝之熟地當歸各三錢芍藥酒炒焦茯苓各一錢半炙甘草乾薑炒肉桂北細辛各一錢吳茱萸製五分水二鐘煎服
淸化飮
治婦人産後因火發熱及血熱妄行陰虧諸火不淸等症芍藥麥冬各二錢生地茯苓丹皮黃芩各二三錢石斛一錢水一鍾半煎七分食遠溫服如覺骨蒸多汗者加地骨皮一錢半熱甚而渴或頭痛者加石膏一二三錢下熱便澁者加木通一二錢或黃柏·梔子皆可隨症用之如兼外邪發熱加柴胡一二錢愚按丹溪云芍藥酸寒大伐發生之氣産後忌用之此亦言之過也夫芍藥之寒不過於生血藥中稍覺其淸耳非若芩·連輩之大苦·大寒者也使芍藥猶忌如此則他之更寒者尤爲不可用矣余每見産家過愼者或因太煖或因年力方壯而飮食·藥餌太補過度以致産後動火者病熱極多若盡以産後爲虛必須皆補豈盡善哉且芍藥性淸微酸而收最宜於陰氣散失之證豈不爲産後之要藥乎不可不辨也
毓麟珠
治婦人氣血俱虛經脈不調或斷續或帶濁或腹痛或腰痠或飮食不甘瘦弱不孕服一二斤卽可受胎凡種子諸方無以加此熟地蒸搗當歸兎絲子製各四兩人蔘白朮土炒茯苓芍藥酒炒杜仲酒炒鹿角霜川椒各二兩川芎炙甘草各一兩上爲末煉蜜丸彈子大每空心嚼服一二丸用酒或白湯送下或爲小丸呑服亦可如男子製服宜加山藥·山茱萸·枸杞·巴戟肉·胡桃肉·鹿角膠各二兩如女人經遲·腹痛宜加酒炒破故·肉桂各一兩甚者再加吳茱萸湯五錢泡一宿炒用如帶多·腹痛加破故一兩北五味五錢或加龍骨一兩醋煆用如子宮寒甚或泄或痛加製附子·炮乾薑隨宜如多鬱怒氣有不順而爲脹·爲滯者宜加酒炒香附二兩或甚者再加沈香五錢如血熱多火經早內熱者加川續斷·地骨皮各二兩或別以湯劑暫淸其火而後服此或以湯引酌宜送下亦可
-底本又十四本書-贊育丹
治陽痿·精衰虛寒無子等症妙方熟地蒸搗白朮用冬朮各八兩當歸枸杞各六兩杜仲酒炒仙茅酒蒸一日巴戟肉甘草湯炒山茱萸淫羊藿羊脂拌炒肉蓯蓉酒洗去甲韭子炒黃各四兩蛇床子微炒製附子肉桂各二兩上煉蜜丸服或加人蔘·鹿茸亦妙
柴歸飮
治痘瘡初起發熱未退無論是痘·是邪疑似之間均宜用此平和養營之劑以爲先着有毒者可托有邪者可散實者不致助邪虛者不致損氣凡陽明實熱邪盛者宜升麻葛根湯如無實邪則悉宜用此增減主之當歸二三錢芍藥或生或炒一錢半柴胡一錢或一錢半荊芥穗一錢炙甘草七分或一錢水一鍾半煎服或加生薑三片血熱者加生地陰虛者加熟地氣虛·脈弱者加人蔘虛寒者加炮薑·肉桂火盛者加黃芩熱渴者加乾葛腹痛者加木香·砂仁嘔惡者加炮薑·陳皮若治麻疹或以荊芥易乾葛陰寒盛而邪不能解者加麻黃·桂枝
疎邪飮
治痘疹初起發熱凡血氣强盛無藉滋補者單宜解邪用此方爲主以代升麻葛根湯及蘇葛湯等方最爲妥當柴胡芍藥酒炒各倍用荊芥穗蘇葉炙甘草各減半水一鍾半煎服無火者加生薑三片火盛內熱者加黃芩渴者加乾葛
凉血養營煎
治痘瘡血虛·血熱面紅·熱渴或色燥不起及便結·溺赤凡陽盛陰虛等症悉宜用此生地黃當歸芍藥生甘草黃芩地骨皮紫草紅花水一鍾半煎服量兒大小加減用之渴加天花粉肌熱·無汗加柴胡熱毒甚者加牛蒡子·連翹·木通之屬血熱毒不透者加犀角
柴葛煎
治痘疹表裏俱熱散毒養陰及瘟疫等症柴胡乾葛黃芩芍藥連翹甘草水一鍾半煎服
搜毒煎
解痘疹熱毒熾盛紫黑·乾枯煩熱·便結純陽等症黃芩芍藥牛蒡子杵連翹蟬蛻地骨皮紫草木通各等分水一鍾半煎服渴者加天花粉·麥門冬陽明熱甚頭面·牙齦腫痛者加石膏·知母大腸乾結實臍腹實脹者加大黃·芒硝血熱妄行者加犀角·童便小水熱閉者加山梔·車前子兼表熱者加柴胡
六物煎
治痘疹血氣不充隨症加減用之神效不可盡述幷治男婦氣血俱虛等症熟地或用生地當歸芍藥炙甘草俱隨宜加減人蔘隨虛實用之或有或無氣不虛者不必用川芎三四分不宜多上咀用水煎服如發熱不解或痘未出之先宜加柴胡以疎表或加防風佐之如見點後痘不起發或起而不灌或灌而漿薄均宜單用此湯或加糯米人乳好酒肉桂川芎以助營氣如氣虛癢塌不起加穿山甲炒用如紅紫血熱不起宜加紫草或犀角如脾氣稍滯者宜加陳皮山査如胃氣虛寒多嘔者加乾薑炒用或加丁香如腹痛兼滯者加木香陳皮表虛氣陷不起或多汗者加黃芪氣血俱虛未起未灌而先癢者加肉桂白芷如元氣大虛寒戰咬牙泄瀉宜去芍藥加黃芪大附子乾薑肉桂
六氣煎
治痘瘡氣虛癢塌倒陷寒戰咬牙幷治男婦陽氣虛寒等症黃芪炙人蔘白朮炙甘草當歸肉桂上咀水煎服加減法照前六物煎
九味異功煎
治痘瘡寒戰咬牙倒陷嘔吐泄瀉腹痛虛寒等症用代陳氏十二味異功散等方熟地當歸人蔘各二三錢黃芪炙乾薑炮製附子各一二錢肉桂一錢灸甘草七分或一錢丁香三五分或一錢上量兒大小加減用水一鐘半煎七分徐徐與服之如泄瀉腹痛加肉豆蔲麵炒一錢或加白朮一二錢
透邪煎
凡麻疹初熱未出之時惟恐誤藥故云未出之先不宜用藥然解利得宜則毒必易散而勢自輕減欲求妥當當先用此方爲主當歸二三錢芍藥酒炒一二錢荊芥一錢防風七八分炙甘草七分升麻三分水一鍾半煎服如熱甚脈洪滑者加柴胡一錢此外凡有雜症俱可隨宜加減
牛膝煎
截瘧大效凡邪散已透而血氣微虛者宜此主之當歸陳皮各三錢牛膝二錢上用好酒一鍾浸一宿次早加水一鍾煎至八分溫服
何人飮
截瘧如神凡氣血俱虛久瘧不止或急欲取效者宜此主之何首烏自三錢以至一兩隨輕重用之人蔘三五錢或一兩隨宜當歸二三錢陳皮二三錢大虛者不必用煨生薑三片多寒者用三五錢水二鐘煎八分於發前二三時溫服之若善飮者以酒一鍾浸一宿次早加水一鍾煎服亦妙再煎不必用酒
-追瘧飮
截瘧甚佳凡血氣未衰屢散之後而瘧有不止者用此截之已經屢驗何首烏製一兩當歸半夏陳皮靑皮柴胡甘草各三錢上用井水河水各一鍾煎一鍾柤亦如之同露一宿次早溫服一鍾飯後食遠再服一鍾
木賊煎
凡瘧疾形實氣强多濕多痰者宜此截之大效半夏靑皮各五錢木賊厚朴各三錢白朮蒼朮檳榔各一錢用陳酒二鐘煎八分露一宿於未發之先二時溫服
牙皂散
治胃脘痛劇諸藥不效者服此如神用牙皂燒存性以煙將盡爲度硏末用燒酒調服一錢許卽效
荔香散
治疝氣痛極凡在氣分者最宜用之幷治小腹氣痛等症神效又心腹久痛方如後荔枝核炮微焦大茴香炒等分上爲末用好酒調服二三錢如寒甚者加製過吳茱萸減半用之凡心腹胃脘久痛屢觸屢發者惟婦人多有之用荔枝核一錢木香八分爲末每服一錢淸湯調服數服除根
豕膏
內經曰癰發於嗌中名曰猛疽猛疽不治化爲膿膿不寫塞咽半日死其化爲膿者寫則合豕膏冷食三日已此必以猪板油煉淨服之也又萬氏方治肺熱暴瘖用猪脂一斤煉過入白蜜一斤再煉少頃濾淨冷定不時挑服一匙卽愈按此方最能潤肺潤腸凡老人痰嗽不利及大腸秘結者最宜用之又千金方治關格閉塞用猪脂薑汁各二升微火煎至三升加酒五合和煎分服之愚意先以當歸半斤濃煎取汁煉過猪脂一斤同煉去其水氣乃入白蜜一斤再煉少頃濾淨收貯不時挑服用治老人之秘結及噎膈閉結等症必無不妙如果陽氣不行者仍加生薑四兩同當歸煎入或宜酒者以酒送服亦可或氣有不利者加杏仁去皮尖二兩同前煎入皆妙或有滯者當以餳代蜜更妙是卽內經所謂以辛潤之也
罨傷寒結胸法
凡病傷寒結胸其有中氣虛弱不堪攻擊內消者須以此法外罨之則滯行邪散其效如神葱白頭生薑生蘿蔔如無以子代之此味加倍上用葱薑各數兩蘿蔔倍之共搗一處炒熱用手巾或白布包作大餠罨胸前脹痛處此藥須分二包冷則輪換罨之無不卽時開通汗出而愈但不宜太熱恐炮烙難受也又法以大蒜一二十頭搗爛攤厚紙或薄絹上貼於脹處少頃卽散用治一切脹痛無不神妙
連翹金貝煎
治陽分癰毒或在臟腑肺膈胸乳之間者此方最佳甚者連用數服無有不愈連翹一兩或五七錢紅藤七八錢金銀花蒲公英夏枯草貝母土者更佳各三錢用好酒二碗煎一碗服服後煖臥片時火盛煩渴乳腫者加天花粉若陽毒內熱或在頭項之間者用水煎亦可
連翹歸尾煎
治一切無名癰毒丹毒流注等毒有火者最宜用之連翹七八錢金銀花紅藤各四五錢歸尾三錢甘草一錢用酒煎服如前如邪熱火盛者加槐蕊二三錢
桔梗杏仁煎
此桔梗湯之變方也治咳嗽吐膿痰中帶血或胸膈隱痛將成肺癰者此方爲第一貝母紅藤各三錢金銀花連翹夏枯草阿膠麥冬百合各二錢枳殼一錢半桔梗杏仁甘草各一錢水二鍾煎八分食遠服如火盛兼渴者加天花粉二錢
當歸蒺藜煎
治癰疽瘡疹血氣不足邪毒不化內無實熱而腫痛淋漓者悉宜用之此與芍藥蒺藜煎相爲奇正也當酌其詳白蒺藜炒搗碎三錢或五錢熟地當歸芍藥酒炒何首烏各二錢炙甘草荊芥穗防風川芎白芷各一錢上或水或酒用二鍾煎服然水不如酒或以水煎服後飮酒數杯以行藥力亦可陽虛不能化毒者加桂枝甚者再加乾薑附子氣虛不化者加人蔘黃芪毒陷不能外達者加穿山甲或皂刺
芍藥蒺藜煎
治通身濕熱瘡疹及下部紅腫熱痛諸瘡神效外以螵蛸粉敷之白蒺藜連刺搥碎五錢甚者一兩生地芍藥各二錢黃芩龍膽草梔子木通澤瀉各一錢半水二鍾煎八分食遠服如火不甚者宜去龍膽梔子加當歸茯苓薏仁之屬如濕毒甚者加土茯苓五錢或一二兩
降癰散
治癰疽諸毒消腫止痛散毒未成者卽消已成者斂毒速潰可愈若陽毒熾盛而疼痛勢凶者宜先用此方其解毒散毒之功神效最速若堅頑深固者宜用後方薄荷辛佳者用葉野菊花連根葉茅根各一握土貝母半之上乾者可爲末鮮者可擣爛同貝母硏勻外將茅根煎濃湯去柤用調前末承熱敷患處仍留前剩湯燉煖不時潤於藥上但不可用冷湯冷則不散不行反能爲痛約敷半日卽宜換之眞妙方也後方凡疽毒堅頑深固及結核痰滯宜用此方生南星土貝母朴硝各等分石灰風化者亦倍用或倍倍用之腦荷倍用上同爲末用鹽滷調杵稠粘敷患處經宿乾卽易之不必留頭若膿成者留頭亦可或炒熱攤絹上隔絹貼之亦可或用麻油調或用熱茅根湯調亦可若欲止痛速效加麝香或氷片少許更妙
百草煎
治百般癰毒諸瘡損傷疼痛腐肉腫脹或風寒濕氣留聚走注疼痛等症無不奇效百草凡田野山問者無論諸品皆可取用然猶以山草爲勝辛香者佳冬月可用乾者須預爲收採之上不論多寡取以多煎濃湯承熱薰洗患處仍用布帛蘸熨良久務令藥氣蒸透然後敷貼他藥每日二三次不拘但以頻數爲善蓋其性之寒者可以除熱熱者可以散寒香者可以行氣毒者可以解毒無所不用亦無所不利湯得藥性則湯氣無害藥得湯氣則藥力愈行凡用百草以煎膏者其義亦此此誠外利中最要最佳之法亦傳之方外人者也若洗水鼓腫脹每次須用草二三十斤煎濃湯二三鍋用大盆盛貯以蓆簟遮風薰洗良久每日一次或二次內服廓淸飮分利等劑妙甚
螵蛸散
治濕熱破爛毒水淋漓等瘡或下部腎囊足股腫痛下疳諸瘡無不神效又海藏治下疳方在外科下疳門海螵蛸不必浸淡人中白或人中黃磠砂亦可等分上爲細末先以百草多煎濃湯承熱薰洗後以此藥摻之如乾者以麻油或熬熟猪油或蜜水調敷之若腫而痛甚者加氷片少許更妙若濕瘡膿水甚者加密陀僧等分或煆過官粉亦可或煆製爐甘石更佳
腸癰秘方
凡腸癰生於小肚角微腫而小腹隱痛不止者是若毒氣不散漸大內攻而潰則成大患急宜以此藥治之先用紅藤一兩許以好酒二碗煎一碗午前一服醉臥之午後用紫花地丁一兩許亦如前煎服服後痛必漸止爲效然後服後末藥除根神妙當歸石蠟蚆此草藥也各五錢蟬蛻殭蠶各二錢天龍大黃各一錢老蜘蛛二個捉放新瓦上以酒盅蓋定外用火煆乾存性上共爲末每空心用酒調送一錢許日逐漸服自消
槐花蕊
治楊梅瘡下疳神方凡綿花瘡毒及下疳初感或毒盛經久難愈者速用新槐蕊揀淨不必炒每食前用淸酒呑下三錢許早午晩每日三服服至二三升則熱毒盡去可免終身除毒之患亦無寒凉敗脾之慮此經驗神方也如不能飮卽用滾水鹽湯俱可送下但不及酒送之效捷也
飛丹散
治寒濕風濕脚腿等瘡飛丹人中黃白更妙輕粉水粉各等分爲末凡濕爛者可以乾摻外用油紙包蓋若乾陷者以猪骨髓或猪油調貼之先以百草煎湯承熱薰洗然後貼之日洗數次妙
綿花瘡點藥
杏仁取霜輕粉眞者二味等分爲末敷於瘡上二三日卽痂脫而落又武定侯方用雄黃一錢半杏仁去皮三十粒輕粉一錢同爲末用雄猪膽汁調敷之二三日卽愈百發百中天下第一方
鷄子黃連膏
治火眼暴赤疼痛熱在膚腠淺而易解者用此點之數次可愈若熱由內發火在陰分者不宜外用凉藥非惟不能去內熱而且以閉火邪也用鷄子一枚開一小竅單取其淸盛以磁碗外用黃連一錢硏爲粗末摻於鷄子淸上用筯徹底速打數百使成浮沫約得半碗許卽其度矣安放少頃用筯撥開浮沫傾出淸汁用點眼眥勿得緊閉眼胞擠出其藥必熱淚湧出數次卽愈內加氷片少許尤妙若鷄子小而淸少者加水二三匙同打亦可
金露散
治赤目腫痛翳障諸疾天竺擇辛香者用海螵蛸不必浸洗月石各一兩朱砂飛爐甘石片子者佳煆淬童便七次飛淨各八錢上爲極細末磁甁收貯每用時旋取數分硏入氷片少許諸目疾皆妙若內外眥障取一錢許加珍珠八釐膽礬三釐內珍珠須放豆腐中蒸熟用若爛絃風眼每一錢加銅綠飛丹各八釐如赤眼腫痛每一錢加乳香沒藥各半分
二辛煎
治陽明胃火牙根口舌腫疼不可當先用此湯漱之漱後傅以二香散或仍服淸胃等藥以治其本生石膏一兩北細辛三錢上二味用水二碗煎一碗承熱頻漱之
氷玉散
治牙疳牙痛口瘡齒衄喉痺生石膏一兩月石七錢殭蠶一錢氷片三分上爲極細末小磁甁盛貯敷之吹之
氷白散
治口舌糜爛及走馬牙疳等症人中白倍用之氷片少許銅綠用醋製者杏仁二味等分上爲細末敷患處此方按之古法有以人中白七分與枯礬三分同用者又有以蜜炙黃柏與人中白等分仍加氷片同用者是皆可師之法諸當隨宜用之
代匙散
治喉痺月石石膏各一錢腦荷膽礬殭蠶炒皂角炙煙盡五分粉草三分氷片一分上爲細末用竹管頻吹喉中加牛黃五分更佳
三香散
治牙根腫痛丁香川椒取紅等分氷片少許上爲末敷痛處如無川椒以蓽茇代之亦可
固齒將軍散
治牙痛牙傷胃火糜腫久之牢牙固齒錦紋大黃炒微焦杜仲炒半黑各十兩靑鹽四兩上爲末每日淸晨擦漱火盛者嚥之亦可
薰疥方
朱砂雄黃銀朱各三分同硏大楓子木鱉子各三個上將大楓木鱉先搗碎乃入前三味拌勻外以乾艾鋪捲成筒約長二寸許足矣凡薰時須將全身疥痂悉行抓破薰之始效後五六日復薰一筒無不悉愈
杖丹膏
猪板油半斤黃占二兩輕粉水銀各三錢氷片三分先將水銀輕粉同硏細侯猪油熬熟去滓先下黃占熔化後入末藥攪勻收貯以水浸二三時令出火毒用竹紙攤貼覺熱卽換輕者卽愈重者不過旬日
銀硃煙
治頭髮生虱及諸瘡之有蟲者用銀硃四五分揩擦厚紙上點着置一乾碗中上用一濕碗露縫覆之其煙皆着於濕碗之上乃用紙揩擦髮中覆以氈帽則蟣虱皆盡矣此煙以棗肉和捻作餠或作丸或擦於猪鷄熟肝之間用點諸瘡癬之有蟲者及蟲蝕肛門者以錦裹棗丸納肛門中一宿無不神效須留綿帶在外以便出之
雷火鍼
治風寒濕毒之氣留滯經絡而爲痛爲腫不能散者五月五日取東引桃枝去皮兩頭削如鷄子尖樣長一二寸許鍼時以鍼向燈上點着隨用紙三五層或布亦可貼蓋患處將熱鍼按於紙上隨卽念呪三遍病深者再燃再刺之立愈呪曰天火地火三昧眞火鍼天天開鍼地地裂鍼鬼鬼滅鍼人人得長生百命消除萬病消滅吾奉太上老君急急如律令又雷火鍼新方乃以藥爲鍼者其法更妙熟艾二三兩硫黃二錢穿山甲炮倍用川芎白芷細辛獨活雄黃牙皂丁香枳殼松香乳香沒藥杜仲桂枝各一錢麝香不拘上搗爲粗末和勻取艾鋪底摻藥於上用上好皮紙捲筒先須用線絆約兩頭防其伸長然後加紙再捍務令極實粗如鷄子尖樣是其度也乃用鷄子淸盡刷外層捲而裹之陰乾用法如前一方有巴豆仁八分斑蝥錢去頭足翅用
疥癬光
治疥瘡搽上卽愈癬瘡亦妙硫黃水銀枯礬各二錢樟腦二錢或一錢松香一錢麻油上先將松香水銀加麻油少許硏如糊後入三味硏細如膏擦之神效
鵝掌瘋四方附錄
猪胰一具去油勿經水花椒三錢上用好酒溫熱將二味同浸二三日取胰不時擦手微火烘之自愈又方用白砒三錢打如豆粒以麻油一兩熬砒至黑去砒用油擦手微火烘之不過二三次卽愈又方用葱五六根椎破再用花椒一把同入磁瓦罐中入醋一碗後以滾湯衝入薰洗數次卽愈又方用穀樹葉煎湯溫洗以火烘乾隨用柏白油擦之再以火烘乾少頃又洗又烘如此日行三次不過三五日卽愈
秘傳水銀膏
擦治楊梅風毒潰爛危惡多年不愈者經驗神方黃連黃柏各一錢川大黃五分三味別硏雄黃膽礬靑黛兒茶銅靑各三分輕粉枯礬各四分大楓子去油取淨霜黑者勿用五分珍珠生用氷片各一分半二味別硏人言人壯者七釐弱者半分中者六釐上十四味爲極細末分作三分每分約一錢八分番打麻別爲末若瘡重而人壯能食者每分用五分人弱不起者每分用三分中者四分以末入前藥各分內硏勻水銀人健者每分用一兩或八九錢中者或五六錢臥床不起而極弱者只可用三錢決不可再多矣上先將麻汞幷前藥各一分俱入盞內再入眞芝麻油少許用手指硏開務使汞藥混爲一家漸次增油久硏以不見汞星爲度大約如稀糊可矣一擦法用此藥擦手足四腕動脈處每藥一分務分擦三日每日早晩各擦一次每次以六七百數爲度擦完用布包之擦藥時凡周身略有破傷處俱用無麝膏藥貼之膏藥須厚攤每二日一換換時不可經風常須避帳幔中冬月須用厚被煖炕他時亦須常煖南方則多用被褥蓋墊可也擦至七日毒必從齒縫中發出口吐臭涎若口齒破爛出血但用甘草蜂房煎湯候冷漱解不可嚥下輕者只以花椒湯漱之亦可擦處必皮破不可畏疼而少擦也忌鹽十餘日多更好幷魚腥生冷沙氣發風等物一個月尤忌房事外如牛肉燒酒團魚之類須忌二三年惟蕎麥麵羊肉則終身忌之治楊梅瘡初發者五六日可愈但每分用汞四五錢足矣若治蛀幹疳瘡或咽喉潰爛或遍身牛皮瘡癬俱照前中治法若治久爛臁瘡爛處難擦則擦脚心俱照前中治法亦布包貼膏如前一自擦起之日卽當服後敗毒散至七日後發口則止
-二十四味敗毒散隨前水銀膏
熟地生地當歸川芎芍藥白癬皮忍冬陳皮薏仁牛膝羌活獨活荊芥防風桔梗白芷連翹防己木通粉草梔子黃連黃柏知母上每貼加土茯苓乾者四兩鮮者須半斤用水六碗煎三碗分三次每日早午晩各服一碗上方後四味須察其人陰陽寒熱酌而用之按上水銀膏方凡用此者其於筋骨經絡無處不到旣能追毒亦善殺蟲若用治大麻風症必有奇效但未經試故表諸此以俟後人試用之或於大風條擇煎劑之相宜者同用尤妙倘獲濟人其幸多矣
臁瘡隔紙膏
黃占五兩飛丹鉛粉各四兩輕粉乳香沒藥各二錢氷片三分麻油春夏二兩秋冬三兩上先將占油煎五六沸下乳沒再二三沸下輕粉隨下丹粉槐柳枝攪十餘沸取起冷定後下氷片攪勻甁盛浸水中一宿出火毒先以苦茶洗瘡淨將膏用薄油紙刺孔厚攤間日番背面貼之三日一換三貼卽可愈
收瘡散
治濕爛諸瘡肉平不斂及諸瘡毒內肉旣平而口有不收者皆宜用此最妙滑石飛一兩赤石脂飛五錢粉甘草三錢上爲末乾摻或用麻油調敷或加枯礬一錢癢者極宜若癢甚者必有蟲先用水銀三四錢同松香二錢硏勻後拌前藥和勻敷之
景岳全書卷五十二圖集古方總目以下總列共一十三卷
附古方條序
愚按古方之散列於諸家者旣多且雜或互見於各門或彼此之重複欲通其用涉獵固難欲盡收之徒資莠亂今余採其要者類爲八陣曰補和攻散寒熱固因八陣之外復列有婦人小兒痘疹外科之四方且於諸方之中仍以類聚庶乎奇正羅列緩急幷陳或舍短可以就長或因此可以校彼慧眼所及朗如日星引而伸之觸類而長之因古人之繩墨得資我之變通醫中之能事斯亦先幾一着也凡我同志其加省焉
一曰補陣存亡之幾幾在根本元氣旣虧不補將何以復故方有補陣
二曰和陣病有在虛實氣血之間補之不可攻之又不可者欲得其平須從緩治故方有和陣
三曰攻陣邪固疾深勢如强寇速宜伐之不可緩也故方有攻陣
四曰散陣邪在肌表當逐於外拒之不早病必日深故方有散陣
五曰寒陣陽亢傷陰陰竭則死或去其火或壯其水故方有寒陣
六曰熱陣陰極亡陽陽盡則斃或袪其寒或助其火故方有熱陣
七曰固陣元氣旣傷虛而且滑漏泄日甚不盡不已故方有固陣
八曰因陣病有相同治有相類因症用方亦有不必移易者故方有因陣
附列四方古方於八陣之外其有未盡者如婦人有經脈胎産之異小兒有養育驚疳之異痘疹有出沒變化之異外科有經臟表裏之異隨幾應變治有不同故幷列方目於下
景岳全書卷之五十三圖集古方八陣
補陣
四君子湯
治脾胃虛弱飮食少思或大便不實體瘦面黃或胸膈虛痞呑酸痰嗽或脾胃虛弱善患瘧痢等症人蔘白朮茯苓各二錢炙甘草一錢加薑棗水煎服或加粳米百粒
加味四君湯
治痔漏下血面色痿黃怔忡耳鳴脚軟氣弱及一切脾胃氣虛口淡食不知味又治氣虛不能攝血以致下血不禁人蔘白朮炒茯苓炙甘草黃芪炙白扁豆炒上水煎服或爲末每服三錢滾湯調服
生附四君湯
方在小兒四三治脾胃虛寒吐瀉
五味異功散
治脾胃虛寒飮食少思嘔吐或久患咳嗽面浮氣逆腹滿等症人蔘白朮炒茯苓炙甘草陳皮各一錢此卽四君子湯加陳皮也上加薑棗水煎服
六君子湯
治脾胃虛弱飮食少思或久患瘧痢或食飮難化或嘔吐呑酸或咳嗽喘促若虛火等證須加炮薑其功尤速卽前四君子湯加陳皮半夏各一錢五分
加味六君子湯
治一切脾胃虛弱泄瀉及傷寒病後米穀不化腸中虛滑發渴微痛久不瘥者及治小兒脾疳瀉痢人蔘黃芪白朮白茯苓山藥甘草各一兩厚朴砂仁肉荳蔲麵裹煨各七錢上每服一兩用水煎服或爲細末用米湯調服二錢不拘時
香砂六君子湯
治過服凉藥以致食少作嘔或中氣虛滯惡心脹滿等症人蔘白朮茯苓半夏陳皮各一錢藿香砂仁炒各八分炙甘草六分上薑水煎服
局方四物湯
治血虛營弱一切血病當以此爲主熟地黃當歸各三錢芍藥二錢川芎一錢水二鍾煎服
薛氏加味四物湯
卽前方加柴胡丹皮山梔
正傳加味四物湯
治血熱陰虛諸痿四肢軟弱不能擧動熟地三錢當歸麥冬蒼朮黃柏各一錢五味子九粒杜仲白芍藥川芎各七分半人蔘黃連各五分牛膝足不軟者不用知母各三分水二鍾煎一鍾空心溫服酒糊丸服亦可
東垣加減四物湯
方在寒陣九九治腸風下血
保命柴胡四物湯
治日久虛勞微有寒熱脈滑而數者人蔘黃芩半夏甘草各三錢熟地當歸芍藥川芎各一錢半柴胡八分加生薑三片水煎服
萬氏柴胡四物湯
方在痘疹一四三治疹後餘熱
奇效四物湯
方在婦人百十一治肝經虛熱血崩
增損四物湯
方在婦人百十治脾虛不攝去血不止
元戎四物湯
方在攻陳二六治血虛臟結
良方加減四物湯
方在婦人百十二治婦人血積
四物二連湯
方在婦人百十三治婦人陰虛內熱
局方八珍湯
治氣血兩虛調和陰陽卽前四君子四物湯相合也本方加知母黃柏卽名補陰八珍湯方見外科三二
十全大補湯
治氣血俱虛惡寒發熱自汗盜汗肢體困倦眩暈驚悸晡熱作渴遺精白濁二便見血小便短少便泄閉結喘咳下墜等症卽前八珍湯加黃芪肉桂各一錢
局方人蔘養營湯
治脾肺俱虛惡寒發熱肢體瘦倦食少作瀉口乾心悸自汗等症白芍一錢半人蔘黃芪當歸白朮陳皮炙甘草桂心各一錢熟地茯苓五味各七分遠志五分加薑棗水煎服
金匱小建中湯
治虛勞裏急腹痛失精四肢痠疼手足煩熱咽乾口燥等症膠飴一升芍藥六兩桂枝炙甘草生薑各三兩大棗十二枚上六味以水七升煮取三升去渣內膠飴更上微火消解溫服一升日三服嘔家不可用建中湯以甜故也按此卽桂枝湯加膠飴也今方俱改兩爲錢而以阿膠代膠飴殊失本方之妙矣
金匱大建中湯
治胸中大寒痛嘔不能飮食腹中寒氣上衝上下疼痛不可觸近膠飴一升乾薑四兩人蔘二兩蜀椒炒去汗二合上三味以水四升煮取二升去滓內膠飴一升微火煎取一升半分二次溫服如一炊頃可食溫粥覆之
局方十四味大建中湯
治陽虛氣血不足腰脚筋骨疼痛及營衛失調積勞虛損形體羸瘠短氣嗜臥漸成勞瘵者人蔘白朮茯苓炙甘草熟地當歸白芍川芎黃芪附子炮肉桂肉蓯蓉酒浸麥冬半夏湯洗各等分上咀每服五錢水二鍾薑三片棗二枚煎八分空心溫服
八味大建中湯
治中氣不足手足厥冷小腹攣急或腹滿不食陰縮多汗腹中寒痛脣乾精出寒熱煩寃四體痠痛及無根失守之火出於肌表而爲疹爲斑厥逆嘔吐等症半夏製附子各二錢半黃芪炙當歸芍藥酒炒桂心各二錢人蔘炙甘草各一錢上咀每服五錢水二鍾薑三片棗二枚煎七分食前服
人蔘建中湯
治虛勞自汗卽前小建中湯加人蔘二兩煎法同
黃芪建中湯
治諸虛羸瘠百病卽前小建中湯加黃芪一兩五錢煎法同
當歸建中湯
治婦人血虛自汗卽前小建中湯加當歸二兩煎法同
三味建中湯
治表虛自汗芍藥二錢甘草一錢官桂五分薑三片棗一枚水煎服
東垣補中益氣湯
治勞倦傷脾中氣不足淸陽不升外感不解體倦食少寒熱瘧痢氣虛不能攝血等症人蔘黃芪炒白朮炒炙甘草各一錢半當歸一錢陳皮五分升麻柴胡各三分上加薑棗水煎空心午前服
東垣調中益氣湯
治濕熱所傷體重煩悶口失滋味或痰嗽稠粘寒熱不調體倦少食等症黃芪一錢人蔘蒼朮炙甘草各五分橘紅木香柴胡升麻各二分水煎空心服一方有白芍三分五味十五粒
歸脾湯
治思慮傷脾不能攝血致血妄行或健忘怔忡驚悸盜汗嗜臥少食或大便不調心脾疼痛瘧痢鬱結或因病用藥失宜剋伐傷脾以致變症者最宜用之人蔘黃芪白朮茯苓棗仁各二錢遠志當歸各一錢木香炙甘草各五分水二鍾加圓眼肉七枚煎七分食遠服愚意此湯之用木香特因鬱結疼痛者設如無痛鬱等症必須除去木香以避香燥豈不於氣虛血動者爲尤善乎又遠志味辛氣升而散凡多汗而躁熱者亦宜酌用
加味歸脾湯
治脾經血虛發熱等症卽前方加柴胡山梔各一錢
人蔘湯
治吐血咯血後宜服幷治吐血不止人蔘一兩爲細末五更時用鷄蛋淸調如稀糊每用二錢茶匙抄服服訖却臥蔘盡則效愚意此方固佳其或有惡腥者但以眞牛乳稀調燉熟或溫飮之凡無火及微火者豈不更妙一方治吐衄咯血不止用人蔘爲末以鷄子淸投新汲水攪勻調服一二錢
獨蔘湯
治諸氣虛氣脫及反胃嘔吐喘促粥湯入胃卽吐凡諸虛證垂危者用人蔘二兩水一升煮取四合承熱頓服日再進之兼以人蔘煮粥食之尤妙
奪命散
治傷寒瘴疾陰陽不明或誤用藥致病愈困煩躁發渴及婦人胎前産後受熱瘴疾上黨人蔘七錢水二鍾煎一鍾去渣連礶浸新汲水中取冷一服而盡若鼻上有汗滴尤妙
嚴氏蔘附湯
治眞陽不足上氣喘急呃逆自利臍腹疼痛手足厥冷嘔惡不食自汗盜汗氣短頭暈等症人蔘製附子用須蔘倍於附或等分不拘五錢或一兩酌宜用薑水煎服良方有丁香十五粒名加減蔘附湯
蔘歸湯
此卽團蔘散見小兒門十亦名人蔘湯見婦人門七七治心虛盜汗人蔘當歸等分上先用猪心一枚破作數片煎湯澄取淸汁煎藥服
蔘朮膏
治中氣虛弱諸藥不應或因用藥失宜耗傷元氣虛症蜂起但用此藥補其中氣諸症自愈人蔘白朮等分用水煎膏化服之一方用白朮一斤人蔘四兩切片以流水十五碗浸一宿桑柴文武火煎取濃汁再用重湯熬膏入眞白蜜收之每以白湯點服
蔘朮湯
治氣虛顫掉泄瀉嘔吐等症黃芪人蔘白朮各二錢白茯苓陳皮炙甘草各一錢甚者加製附子一錢水二鍾煎八分食遠服
仲景朮附湯
一名白朮附子湯治中寒中氣不足四肢逆冷口噤牙關緊急痰盛脈弱風虛頭眩頭重苦極不知食味白朮二兩附子一兩半炮去皮炙甘草一兩每用五六錢薑五片棗一枚水一鍾半煎七分食遠溫服或用此化蘇合丸連進三服效
濟生朮附湯
治寒濕腰痛重冷小便自利白朮製附子各一兩杜仲炒半兩上咀每服四錢入薑煎服
嚴氏芪附湯
治氣虛陽弱虛汗倦怠黃芪蜜炙製附子等分每服四錢水一鍾薑五片煎六分食遠服
寶鑑當歸補血湯
治血氣損傷或因誤攻致虛肌熱口渴目赤面紅脈大而虛重按全無及病因飢飽勞役者黃芪炙一兩當歸酒洗三錢水一鍾半煎八分食遠服
濟生黃芪湯
治喜怒驚恐房勞致陰陽偏虛者或自汗盜汗不止黃芪蜜炙熟地白茯苓天門冬麻黃根肉桂龍骨各一錢小麥炒五味子防風各八分當歸炙甘草各七分水二鍾薑三片煎服如冷汗加熟附子二片發熱自汗加石斛一錢
良方黃芪湯
方在婦人九安胎治腹痛
魏氏大補黃芪湯
治虛弱自汗人蔘白茯苓肉蓯蓉熟地各一錢黃芪白朮當歸山茱萸防風各八分炙甘草肉桂各四分五味子十一粒水一鍾半加薑三片棗一枚煎七分不拘時服
東垣神效黃芪湯
治渾身或頭面手足麻木不仁目緊縮小及羞明畏日視物不明黃芪二錢芍藥炙甘草蔓刑子各一錢人蔘八分陳皮五分水煎臨臥熱服如麻木不仁雖有熱證不得用黃柏但加黃芪
黃芪六一湯
治陰陽俱虛盜汗黃芪蜜炙六錢炙甘草一錢水一鍾半煎八分食遠服
玉屛風散
治表虛自汗白朮炒二錢黃芪蜜炙防風各一錢水一鍾薑三片煎服
良方潤神散
治勞瘵憎寒壯熱口乾咽燥自汗疲倦煩躁人蔘黃芪桔梗麥門冬淡竹葉炙甘草各等分上每服一兩水煎服如自汗加小麥同煎
當歸六黃湯
方在寒陣六五治陰虛血熱盜汗神效
蔘苓散
治睡中汗出人蔘白茯苓酸棗仁各等分上爲細末每服三錢食遠米飮調下大人小兒皆可服
和劑蔘苓白朮散
治脾胃虛弱飮食不進嘔吐泄瀉或久瀉或大病後調助脾胃白朮二斤米泔浸炒人蔘山藥炒白扁豆去皮薑汁炒蓮肉去心各一斤半桔梗炒黃色薏仁炒白茯苓去皮炙甘草砂仁各一斤上爲細末每服二錢米湯調下或加薑棗水煎服或煉蜜丸桐子大每服七八十丸空心米飮白湯任下
七味白朮散
方在小兒七治脾虛熱渴
醫錄生脈散
治熱傷元氣肢體倦怠氣短口渴汗出不止或金爲火制水失所生而致咳嗽喘促肢體痿弱脚軟眼黑等症人蔘五錢麥冬五味子各三錢水煎服此方以生脈爲名故俗醫之治脈脫者每多用此是豈知脈脫由陽氣豈麥冬五味之所宜乎見亦淺矣
五味子湯
治喘促脈伏而數或虛煩作渴人蔘麥冬杏仁橘紅各一錢五分五味子一錢水二鍾薑三片棗二枚煎八分無時服
陳氏五味子湯
治腎水枯涸口燥舌乾黃芪炒三兩人蔘二兩麥門冬五味子各一兩粉草炙五錢上每服五錢水煎日夜服數劑
人蔘胡桃湯
治喘急不能臥人蔘一錢半胡桃肉五枚泡去皮水一鍾半薑三片棗一枚煎八分食後溫服
丹溪瓊玉膏
治虛勞乾咳嗽或好酒者久嗽尤效大生地十斤以銀石器杵取自然汁白茯苓十五兩人蔘十二兩白蜜五斤熬去沫琥珀沈香各五錢上先以地黃汁同蜜熬沸攪勻用密絹濾過將人蔘等爲極細末和蜜汁入磁銀甁內用綿紙十餘層加箬封紮甁口入砂鍋或銅鍋以桑柴火長流水沒甁煮三晝夜取出換油蠟紙紮口懸浸井中半日以出火氣提起仍煮半日以去水氣然後收藏每日淸晨及午後取三匙用溫酒一兩許調服或白湯亦可製須淨室忌鷄犬婦人本方原無琥珀沈香二味乃臞仙加入者云奇效異常今幷錄其方
補肺湯
治勞嗽熟地黃桑白皮各一錢半人蔘黃芪北五味紫菀各七分半水二鍾煎八分入蜜少許食遠溫服
楊氏寧肺湯
治營衛俱虛發熱自汗咳嗽痰涎肺氣喘急唾膿阿膠炒一錢人蔘白朮茯苓熟地黃當歸白芍藥川芎炙甘草麥門冬五味桑白皮各七分水二鍾薑二片紫蘇五葉煎八分食遠服
聖惠寧肺散
方在固陣六治久嗽收澁之劑
鳳髓湯
治咳嗽大能潤肺牛髓胻骨中者一斤白蜜半斤乾山藥炒杏仁去皮尖硏如泥胡桃仁去皮別硏各四兩上將牛髓白蜜用砂鍋熬沸以絹濾去渣盛磁甁內將杏仁等三味同入甁內以紙密封甁口重湯煮一日夜取出冷定每空心以白湯化服一二匙
良方蜜酥煎
治咳嗽胸痛上氣喘壅此爲邪搏於肺氣不宣通故咳而喘氣上逆面目浮腫此方非獨治嗽兼補虛損去風燥悅肌膚婦人服之尤佳杏仁三升去皮尖硏如泥白沙蜜牛酥各一升上將杏仁於磁盆中用水硏取汁五升以淨銅鍋先傾汁三升熬減其半又傾汁二升再以微火熬減至一升許卽入蜜酥二味煎熟其藥乃成貯於淨磁器中每日三次以溫酒或米飮白湯調服一匙服至七日唾色變白二七唾稀三七嗽止
醍醐膏
治一切咳血肺疾用好牛酥五斤鎔三遍凝取當出醍醐含服一合卽瘥
良方黃芪散
治嗽久勞嗽唾血黃芪蜜炙糯米炒阿膠炒各等分上爲細末每服二錢米飮調下
拔萃五味黃芪散
治咳嗽咯血成勞眼睛疼痛四肢困倦脚膝無力黃芪桔梗各一錢半熟地麥冬各一錢人蔘五味子芍藥甘草各五分水二鍾煎八分食後溫服
黃芪益損湯
治男婦諸虛百損五勞七傷骨蒸潮熱百節疼痛盜汗驚惕咽燥脣焦憔瘦少力咳嗽多痰咯吐衄血寒熱往來頰赤昏倦少食服熱藥則熱煩躁滿服寒藥則膈滿腹痛及大病後營衛不調或婦人産後血氣未足俱宜服此人蔘黃芪白朮茯苓甘草熟地黃當歸芍藥川芎山藥麥冬石斛五味子木香肉桂丹皮各等分上咀每服一兩水一鍾半薑五片棗二枚小麥五十粒烏梅一個煎七分食前服
元戎地黃散
治衄血往來久不愈熟地黃枸杞子生地黃地骨皮各等分焙乾爲細末每服二錢蜜湯調下不拘時
良方柔脾湯
治虛熱吐血衄血汗出熟地黃一兩半黃芪炒白芍藥炒甘草炒各半兩上每服五七錢水煎服世治吐血幷用竹茹地黃藕汁童便此亦不可拘泥如陽承於陰血得熱則流散經水沸溢理宜凉解以大黃犀角之類如陰承於陽所謂天寒地凍水凝成氷須當溫散宜乾薑肉桂或理中湯之類
東垣麥門冬飮子
治吐血久不愈者麥門冬黃芪各一錢人蔘生地歸身各五分五味子十粒上㕮咀水煎服
拔萃麥門冬飮子
治脾胃虛氣促氣弱精神短少衄血吐血氣虛不能攝血者當歸芍藥麥冬紫菀各一錢人蔘黃芪各八分甘草五分五味子九粒水二鍾煎一鍾食後服
家抄麥門冬飮
方在寒陣四七治虛火咳嗽陰虛勞損
麥門冬湯
方在寒陣四四治肺熱咳嗽見血
萬氏麥門冬湯
方在痘疹一四二治表邪內熱咳嗽
麥門冬散
治鼻衄白芍藥蒲黃各二錢生地麥門冬各一錢水二盞薑三片煎八分食後溫服
旋神飮
治勞瘵憎寒壯熱口乾咽燥自汗煩躁咳嗽唾血瘦劇困倦人蔘黃芪白朮白茯苓炙甘草熟地黃當歸白芍藥桔梗麥門冬五味子蓮肉半夏麯茯神各五分水一鍾半紅棗一枚烏梅一個煎七分食遠服如嗽加阿膠胸滿加木香以濕紙包炮用或加沈香亦可如不思飮食加扁豆炒用
醫統養心湯
治體質素弱或病後思慮過多心虛驚悸不寐人蔘麥冬各一錢半熟地生地歸身茯神各一錢棗仁柏子仁各八分炙甘草四分五味子十五粒加燈心蓮子水煎八分服
錢氏養心湯
方在小兒五九治心虛驚癎
正心湯
治七情五志久逆心風妄言妄笑不知所苦人蔘當歸酒洗生地黃茯神各一錢羚羊角鎊爲末棗仁炒硏遠志製炙甘草各八分水一鍾半蓮子七枚煎七分入羚羊角末麝香半分和勻食後臨臥服
開心散
治好忘後定志丸百十七稍勝於此石菖蒲一兩人蔘遠志各二錢半白茯苓二錢上爲細末每服一錢食後米飮調下
局方茯苓補心湯
治心慮過多心神潰亂煩躁不寐生地黃麥門冬當歸白茯苓白茯神半夏麯陳皮各一錢甘草五分上加竹葉燈心同煎服
酸棗仁湯
治病後氣血俱虛內亡津液煩熱諸虛不眠者麥冬三錢竹茹二錢棗仁微炒人蔘各一錢加龍眼肉五枚煎服無時
秘傳酸棗仁湯
治心腎水火不交精血虛耗痰飮內蓄怔忡恍惚夜臥不安人蔘黃芪白茯苓茯神當歸蓮肉去心棗仁炒遠志各一錢陳皮炙甘草各五分水一鍾半加生薑三片棗一枚煎七分日一服臨臥一服
仲景酸棗仁湯
治虛勞虛煩不得眠酸棗仁二升知母茯苓川芎各二兩甘草一兩深師方仍有生薑二兩上五味以水八升煮酸棗仁得六升內諸藥再煮取三升分溫三服
錢氏酸棗仁湯
方在小兒六二治心肺虛熱煩躁
遠志湯
治心虛煩熱夜臥不寧及病後虛煩遠志黑豆甘草同煮棗仁炒當歸麥冬石斛黃芪各一錢半人蔘茯神各七分甘草五分水二鍾煎八分食遠服煩甚者加竹葉知母
遠志飮子
治心勞虛寒夢寐驚悸遠志肉棗仁茯神當歸酒浸人蔘黃芪肉桂各一兩炙甘草五錢上㕮咀每服一兩水一鍾半薑五片煎服無時
東垣聖愈湯
治血虛心煩睡臥不寧或五心煩熱熟地黃酒拌蒸生地黃酒拌當歸川芎人蔘黃芪炙各一錢上水煎服
益營湯
治思慮過度心血耗傷怔忡恍惚不寐人蔘黃芪當歸茯神各一錢芍藥棗仁柏子仁紫石英各五分遠志木香甘草各三分水一鍾半薑三片棗一枚煎八分服
元戎逍遙散醫壘元戎
治肝脾血虛及鬱怒傷肝少血目暗發熱脇痛等症柴胡當歸芍藥茯神白朮甘草各等分上薑水煎服
薛氏加味逍遙散
治肝脾血虛發熱小水不利卽前逍遙散加丹皮梔子各七分
生薑汁煎
治噎食不下咽喉閉塞胸膈煩悶生薑汁白蜜牛酥各五兩人蔘百合各二兩上入銅銚中以慢火熬膏每用一二匙用人蔘百合湯調下或嚥下
局方胃風湯
治風冷承虛入客腸胃水穀不化泄瀉注下及腸胃濕毒下如豆汁或下瘀血日夜無度人蔘白朮茯苓當歸白芍藥川芎肉桂各等分上爲粗散每服二錢入粟米數粒=百餘粒@和劑局方卷六同煎食前服此方名爲治風而實非治風乃補血和血益胃氣之藥下血痢而挾虛者實可倚仗出太陽桂苓湯例藥也
選要十寶湯
治冷痢虛甚下物如魚腦三服愈黃芪炙四錢人蔘白朮茯苓半夏熟地黃當歸白芍藥五味子肉桂各一錢炙甘草五分水一鍾薑三片烏梅一個煎七分食遠服
良方當歸黃芪湯
治姙娠下痢腹痛小便澁當歸炒黃芪各一兩糯米一合水二鍾煎一鍾溫服
局方大防風湯
治足三陰虧損寒濕外邪承虛內侵患鶴膝附骨等疽不問已潰未潰宜先用此及治痢後脚膝軟痛不能動履名曰痢後風此藥袪風順氣活血壯筋骨行履如故人蔘白朮羌活防風熟地杜仲各二錢川芎一錢半黃芪白芍牛膝附子各一錢官桂炙甘草各五分水煎服一方有當歸無官桂加薑七片
河間地黃飮子
治舌瘖不能言足廢不能行此謂少陰氣厥不至急當溫之名曰痱症凡陰虛有二有陰中之水虛有陰中之火虛此治火虛之劑熟地山茱萸茯苓麥門冬石斛巴戟去心肉蓯蓉酒浸附子官桂五味遠志石菖蒲上等分每服五錢入薄荷少許薑棗煎服
金櫻膏
治虛勞遺精白濁最效金櫻子經霜後採紅熟者撞去刺切開去核搗碎煮之濾榨淨汁用熬成膏薏仁芡實山茱萸枸杞各四兩人蔘山藥桑螵蛸新瓦焙燥各二兩杜仲薑汁炒益智仁各一兩靑鹽三錢上咀用水同熬二次去渣熬成膏將金櫻膏對半和勻空心白湯下三四匙
心虛白濁歌
白濁皆因心氣虛不應只作腎虛醫四君子湯加遠志一服之間見效奇
劫勞湯
方在婦人一二四治虛勞咳嗽盜汗發熱
益氣補腎湯
治氣虛眩暈白朮二錢山藥山茱萸各一錢半人蔘黃芪各一錢二分白茯苓一錢炙甘草五分水二鍾棗二枚煎八分食前服
元戎當歸酒醫壘元戎
治血虛頭痛欲裂當歸一兩好酒一升煮取六合服之
人蔘丸
寧心益智安神固精人蔘茯苓茯神棗仁遠志益智牡蠣各五錢朱砂二錢半爲末棗肉丸服
千金人蔘固本丸千金方千金翼方
治脾虛煩熱金水不足及肺氣燥熱作渴作嗽或小便短少赤色澁滯如淋大便燥結此陰虛有火之聖藥也熟地黃生地黃麥冬炒天冬炒各四兩人蔘二兩蜜丸桐子大每服五六十丸空心溫酒或淡鹽湯下中寒之人不可服如欲作膏俟煎成外加白蜜四兩
團蔘丸
治吐血咳嗽服凉藥不得者團蔘散方在小兒十人蔘黃芪飛羅麵各一兩上爲細末滴水和丸桐子大每服五七十丸茅根湯下
天王補心丹
寧心保神固精益血壯力强志令人不忘去煩熱除驚悸淸三焦解乾渴育養心氣此方之傳未考所自道藏偈云昔誌公和尙日夜講經鄧天王憫其勞者也錫之此方因以名焉生地黃四兩洗淨當歸酒洗麥冬炒天冬炒柏子仁炒酸棗仁炒五味炒各一兩人蔘玄參炒丹參炒遠志炒桔梗白茯苓各五錢上爲細末煉蜜爲丸每兩分作十丸金箔爲衣每服一丸燈心棗湯化下食遠臨臥服或作小丸亦可類方如前方內多黃連酒炒二兩醫統方此較前多百部菖蒲杜仲三味生地黃二兩用砂仁五錢茯苓一兩同煮去砂仁不用歸身一兩六錢麥冬天冬各一兩二錢人蔘玄參丹參遠志柏子仁炒棗仁炒白茯神杜仲製百部各一兩桔梗八錢五味石菖蒲各五錢得效方用熟地不用生地餘如醫統又外加茯苓炙甘草共一十八味分兩俱各等分按上方惟前十三味者乃道藏經本方此外各有不同亦惟隨宜擇用可也
百一補心神效丸
黃芪蜜炙人蔘茯神各四兩熟地黃三兩遠志製二兩棗仁炒柏子仁別硏五味子各二兩朱砂別硏一兩上爲末煉蜜丸桐子大每服五十丸米飮溫酒任下盜汗不止麥麩湯下夢遺失精人蔘龍骨湯下卒暴心痛乳香湯下虛煩發熱麥門冬湯下吐血人蔘湯下大便下血地楡湯下小便出血茯苓車前子楊下中風不語薄荷生薑湯下風癎痰氣防風湯下
局方平補鎭心丹和劑局方卷五炙甘草
治心血不足時或怔忡夜多亂夢如墮岸谷常服安心腎益營衛人蔘龍齒各二兩五錢熟地酒蒸山藥薑汁炒天冬車前子遠志製各一兩半白茯苓茯神麥冬五味各一兩二錢半朱砂一兩半爲衣棗仁炒三錢煉蜜丸桐子大每服八九十丸早晩米飮或溫酒下一方有肉桂一兩二錢五分一方有當歸柏子仁石菖蒲
集驗柏子養心丸
治心勞太過神不守舍合眼則夢遺洩不常生地黃當歸身白茯神柏子仁鮮白不油者以紙包槌去油酸棗仁各二兩五味子辰砂細硏犀角鎊甘草各半兩上爲末煉蜜丸如芡實大金箔爲衣午後臨臥各津嚼一丸
古庵心腎丸
治水火不濟心下怔忡夜多盜汗便赤夢遺兎絲子酒煮三兩蓯蓉酒浸熟地黃牛膝酒浸各二兩人蔘黃芪蜜炙當歸酒浸山藥炒鹿茸酥炙附子炮去皮臍茯神五味子龍骨煆遠志甘草湯浸剝薑汁炒各一兩上爲細末酒煮麵糊丸桐子大每服百丸空心棗湯或淸湯送下
濟生遠志丸
治心神恍惚不寧夢泄遺精人蔘白茯苓茯神遠志薑湯浸炒石菖蒲龍齒各二兩蜜丸桐子大朱砂爲衣每服七八十丸空心鹽湯下
寧志丸
治怔忡驚悸癲癎得效寧志丸方在和陣三百六十與此稍同人蔘茯神茯苓當歸棗仁酒浸柏子仁遠志酒浸石菖蒲琥珀各五錢乳香朱砂各三錢上爲末煉蜜丸桐子大每服三五十丸食後棗湯下
寧志膏
治因驚失志人蔘隔紙炒棗仁泡去皮朱砂各半兩滴乳香一錢別硏上爲末煉蜜丸彈子大每服十丸=一丸@醫方類聚本事方和劑局方卷五薄荷湯下
定志丸
治心氣不足驚悸恐怯或語鬼神喜笑及目不能近視反能遠視乃陽氣不足也宜此方主之此方與前開心散八三小異人蔘茯苓各二兩遠志製菖蒲各一兩煉蜜丸桐子大朱砂爲衣每服五七十丸米飮下
拔萃八物定志丸
補心神安魂魄去熱除痰人蔘一兩半茯神遠志製石菖蒲各一兩麥門冬白朮各五錢牛黃二錢別硏朱砂一錢上爲細末煉蜜丸桐子大朱砂爲衣每服五十丸米飮下一方有茯苓一兩
十四友丸
治驚悸怔忡人蔘黃芪生地黃當歸阿膠炒茯苓茯神遠志棗仁泡去皮隔紙炒龍齒薄荷紫石英朱砂各一兩上爲末煉蜜丸桐子大每服五七十丸食後臨臥棗湯下
秘驗琥珀多寐丸
治健忘恍惚神虛不寐眞琥珀眞羚羊角細鎊人蔘白茯神遠志製甘草各等分上爲細末猪心血和煉蜜丸芡實大金箔爲衣每服一丸燈心湯嚼下
金匱六味地黃丸
卽金匱腎氣丸六味地黃丸錢乙小兒藥證直訣金匱腎氣丸崔氏八味丸景岳亦名地黃丸治腎水虧損小便淋閉頭目眩暈腰腿痠軟陰虛發熱自汗盜汗憔悴瘦弱精神疲困失血失音水泛爲痰病爲腫脹壯水制火之劑也熟地黃八兩蒸擣山藥炒山茱萸各四兩白茯苓澤瀉丹皮各三兩上爲細末和地黃膏加煉蜜爲丸桐子大每服七八十丸空心食前滾白湯或淡鹽湯任下此方用水煎湯卽名六味地黃湯下八味丸亦同
崔氏八味丸
治命門火衰不能生土以致脾胃虛寒飮食少思大便不實或下元冷憊臍腹疼痛等症王太僕曰益火之源以消陰翳卽此謂也卽前六味地黃丸加肉桂製附子各一兩
陳氏加減八味丸
治腎水不足虛火上炎發熱作渴口舌生瘡或牙根潰蝕咽喉疼痛寢汗憔悴等症此臨川陳自明方李氏云凡發背之熱未有不自腎虛而得之者必須五更服加減八味丸卽前六味丸加肉桂一兩五味子炒用四兩內澤瀉切片蒸五次焙用一方五味止用一兩
良方益陰腎氣丸
治陰虛潮熱盜汗煩熱作渴筋骨疼痛月經不調等症卽前六味丸加當歸生地各四兩五味子二兩
薛氏加減金匱腎氣丸
治脾腎陽虛不能行水小便不利腰重脚腫或肚腹腫脹四肢浮腫或喘急痰盛已成臌症其效如神此症多因脾胃虛弱或治失其宜元氣復傷而變此症若非速救腎中之火則陽氣不充於下何以生土土虛又何以制水此必用之劑也苟不知此必不能救若病在燃眉當變丸爲湯治之熟地四兩酒拌蒸白茯苓三兩山藥山茱萸丹皮澤瀉川牛膝車前子肉桂各一兩製附子五錢上爲末煉蜜同地黃膏搗丸桐子大每服七八十丸空心米飮下
丹溪滋陰大補丸
治諸虛不足腰腿疼痛行步無力壯元陽益腎水熟地二兩山藥炒牛膝各一兩半山茱萸白茯苓杜仲巴戟肉肉蓯蓉酒洗去甲新瓦焙乾小茴香炒五味子遠志甘草湯煮曬乾各一兩石菖蒲枸杞各五錢上爲末紅棗肉和或煉蜜爲丸桐子大每服七八十丸空心淡鹽湯或溫酒任下
大造丸
方在寒陣一五六治陰虛血熱諸症
秘方全鹿丸
此藥能補諸虛百損五勞七傷功效不能盡述人製一料服之可以延年一紀其法須四人共製一鹿分而服之逾年又共製之四人共製四年則每人得一全鹿若一人獨製一料恐久留變壞藥力不全矣中鹿一隻縛殺之退去毛將肚雜洗淨同鹿肉加酒煮熟將肉橫切焙乾爲末取皮同雜仍入原湯熬膏和藥末肉末加煉蜜和搗爲丸其骨須酥炙爲末同入之人蔘黃芪蜜炙白朮炒茯苓炙甘草熟地黃生地黃山藥炒當歸川芎麥門冬天門冬枸杞牛膝酒拌蒸杜仲鹽水炒破故酒炒芡實炒兎絲製肉蓯蓉鎖陽酒拌蒸巴戟肉葫蘆巴酒拌蒸川續斷五味子覆盆子酒拌蒸楮實子酒拌蒸秋石陳皮各一斤川椒去目炒小茴香炒沈香靑鹽各半斤上先須精製諸藥爲末和勻一處候鹿膠成就和搗爲丸桐子大焙乾用生黃絹作小袋五十條每袋約盛一斤懸置透風處用盡一袋又取一袋陰濕天須用火烘一二次爲妙每服八九十丸空心臨臥薑湯鹽湯白湯任下冬月溫酒亦可
靑囊仙傳斑龍丸
壯精神除百病養氣血補百損老人虛人常服延年益壽昔蜀中有道士酣歌酒肆曰尾閭不禁滄海竭九轉金丹都慢說惟有斑龍頂上珠能補玉堂關下血眞人仲源索方傳世鹿角膠鹿角霜熟地黃兎絲子製柏子仁各八兩白茯苓補骨脂各四兩上將膠先溶化量入無灰酒打糊丸桐子大每服六七十丸空心淡鹽湯或酒任下
秘驗斑龍二至百神丸
此藥固本保元生精養血培復天眞大補虛損益五內除骨蒸壯元陽多子嗣充血脈强健筋骸美顔色增延壽算聰明耳目潤澤髭鬚眞王道奇品之方功難盡述也鹿角五十兩爲則取新角連腦骨者佳鋸長二寸許用米泔浸一宿刷洗淨同後藥入罈煮膠黃精八兩懷熟地枸杞兎絲子淘洗淨金櫻子去毛子各四兩麥門冬去心天門冬去心川牛膝龍眼肉楮實子各二兩已上十味同角入金華好罈層層放實以新汲淡水入罈平肩用蜜梭布四層包口以新磚壓之置大鍋中井字架上以木甑蓋好重湯煮三日夜毋得間斷火候傍用小鍋燒滾水不時添注罈內幷鍋水勿使乾涸日足取起濾去滓將汁用羅底絹絞出入淨砂鍋內文火熬成膏約一斤半外煉蜜二斤滴水成珠攙入調和後藥杵合爲丸鹿角霜十兩人蔘五兩黃芪蜜炙生地黃酒洗飯上蒸過山藥炒山茱萸白茯苓芡實炒知母鹽水炒各四兩北五味子一兩夏月加川黃柏炒褐色四兩以上十味爲細末用前膏和勻木杵搗丸桐子大空心淡鹽湯送下百餘丸隨用煮熟蓮肉或乾棗數枚壓之俾納丹田也
正傳鹿角膠丸
治血氣虧損兩足痿弱不能行動久臥牀褥者神效鹿角膠一斤鹿角霜熟地各半兩當歸四兩人蔘白茯苓牛膝兎絲子製各三兩白朮杜仲各二兩虎脛骨酥炙龜板酥炙各一兩上爲末先將鹿角膠用無灰酒二鍾溶化加煉蜜擣丸桐子大每服百丸空心鹽薑湯下
鹿茸丸
治脚氣腿腕生瘡及陰虛下元痿弱咳嗽等症鹿茸酥炙別搗成泥熟地黃當歸五味子各等分酒糊和丸桐子大每服四五十丸溫酒或鹽湯任下
集驗鹿茸丸
治諸虛勞倦補心腎益氣血鹿茸酥炙熟地黃山藥當歸枸杞肉蓯蓉酒浸牛膝棗仁炒遠志薑汁浸炒沈香製附子各二兩麝香五分煉蜜丸桐子大每服五十丸鹽湯下
三因鹿茸丸
治失志傷腎腎虛消渴小便無度鹿茸酥炙熟地黃山茱萸肉蓯蓉破故紙炒麥門冬五味鷄內金酒炒黃芪炙各七錢人蔘茯苓牛膝酒浸玄參地骨皮各半兩上爲末煉蜜丸桐子大每服七八十丸米飮下
本事麋茸丸
治腎虛腰痛不能轉側麋茸鹿茸亦可兎絲子製各一兩舶茴香五錢上爲末以羊賢二對用酒煮爛去膜硏如泥和丸桐子大陰乾如太乾以酒糊佐之每服三五十丸溫酒或鹽湯下
楊氏還少丹證治準繩類方白茯苓石菖蒲兎絲子
治脾腎虛寒飮食少思發熱盜汗遺精白濁眞氣虧損肌體瘦弱等症熟地黃山藥山茱萸枸杞杜仲薑湯炒各二兩牛膝酒浸川續斷兎絲子製肉蓯蓉酒浸巴戟肉遠志薑汁浸炒北五味楮實子舶茴香各一兩上爲細末煉蜜丸桐子大每服五十丸空心鹽酒下
局方無比山藥丸
治諸虛損傷肌肉消瘦耳聾目暗常服壯筋骨益腎水令人不老五味揀淨六兩肉蓯蓉切片酒浸焙四兩兎絲子酒浸煮杜仲酒炒各三兩山藥二兩熟地山茱萸茯苓=茯神@和劑局方澤瀉牛膝酒浸蒸巴戟肉赤石脂各一兩上爲細末煉蜜和丸桐子大每服三五十丸食前溫酒或米飮下
還元丹
一名延年益壽不老丹此藥大補元氣服一月自覺異常功效不可盡述按此方爲陰虛血熱者宜之諸陽虛者不可用何首烏半斤用米泔水浸軟竹刀刮去皮分四製忌鐵器以砂鍋瓦器盛酒拌芝麻蒸一次曬乾又用羊肉一斤切片拌蒸一次曬乾再用酒拌蒸一次黑豆拌蒸一次各曬乾熟地生地酒浸焙各三兩麥冬天冬各末白茯苓酒浸曬乾取末地骨皮童便浸曬各一兩人蔘五錢上取乳汁六兩白蜜十兩同煉一器中合前末爲膏磁器取貯勿令泄氣不拘時服一二匙沸湯嗽嚥之
經驗養營丸
治男婦氣血兩虛精神短少脾胃不足形體羸瘦白茯苓二兩人蔘黃芪白朮土炒熟地黃當歸芍藥山藥各一兩遠志製生地黃山茱萸各半兩陳皮八錢上爲細末用鴨一隻取血入煉蜜和丸桐子大每服八九十丸食前淡鹽湯送下或酒亦可
三才丸
天門冬人蔘熟地黃各等分上爲末煉蜜丸服
七珍至寶丹
補血生精瀉火益水强筋骨黑鬚髮補益之功甚大赤白何首烏各半斤酒浸軟竹刀刮去皮同牛膝蒸川牛膝半斤淨用黑豆三升同何首烏層層拌鋪甑內蒸極熱取出去豆與何首烏共搗如泥白茯苓用人乳五升煮乾爲度赤茯苓用牛乳五升煮乾爲度各一斤當歸酒浸焙乾枸杞各四兩破故炒香兎絲子製各半兩煉蜜爲丸鷄頭子大每服一丸日進三服空心溫酒午後薑湯臨臥鹽湯送下
百一補髓丹
治老人虛弱腎傷腰痛不可屈伸杜仲十兩補骨脂十兩用芝麻五兩同炒以芝麻黑色無聲爲度去麻不用鹿茸四兩燎去毛酒浸炙上爲末用胡桃肉三十個浸去皮搗爲膏入麵少許煮糊爲丸桐子大每服百丸溫酒鹽湯任下
枸杞子丸
治腎虛精滑補精氣甘州枸杞黃精九蒸九曬上二味等分相和搗作餠子焙乾爲末煉蜜丸桐子大每服百餘丸空心溫酒送下
局方靑娥丸
治腎虛腰痛益精助陽烏鬚壯脚力婦人隨症用引呑送神效胡桃肉十兩杜仲八兩淨薑湯炒破故紙四兩炒香上爲末用蒜四兩搗膏和丸桐子大每服三五十丸空心溫酒送下一法不用蒜以酒糊爲丸或煉蜜爲丸服者更佳按此方可加巴戟肉大茴香各四兩爲尤妙或再加肉蓯蓉亦可
良方加味靑娥丸
補諸虛不足滋益陰陽美容顔健腰膝止腰痛尤效破故炒小茴鹽水炒胡蘆巴炒各四兩杜仲薑汁炒三兩胡桃肉二十五個蓮蕊一兩靑鹽煆五錢穿山甲酥炙三錢五分上爲末將胡桃肉搗爛加酒煮麵糊爲丸桐子大每服三十丸空心溫酒下
十補丸
方在熱陣一七三治腎臟虛冷等症
保命煨腎丸和劑局方醫學正傳卷四煨腎丸症治
治腎肝虛損骨痿不能起牀筋弱不能收持及脾損穀不化善益精緩中消穀兎絲子製肉蓯蓉酒浸杜仲薑湯炒破故紙酒炒胡蘆巴牛膝萆薢白蒺藜防風各等分官桂減半上將猪腰子製如食法搗爛加煉蜜和杵千餘爲丸桐子大每服五七十丸空心用溫酒送下治腰痛不起甚效
局方煨腎散
治腎虛腰痛杜仲薑汁炒花椒炒出汁食鹽少許上爲末以猪腰子一枚薄批作五七片以椒鹽淹去腥水摻杜仲末三錢在內以薄荷=荷葉@醫學正傳卷四包外加濕紙二三層煨熟食之酒下
安腎丸
方在熱陣一六七治腎經積冷下元衰弱
小安腎丸
方在熱陣一六八治腎氣虛寒多溺腰膝沈重
石刻安腎丸
方在熱陣一六九治眞氣虛憊夢遺便數脚膝軟弱
紅鉛丸
一名一氣丹一名人精妙合丸紫河車一具用頭産壯盛男胎者以銀鍼挑去紫血米泔水洗淨用酒醋燉爛焙乾人乳以磁罐盛曬乾者或以茯苓末一兩收曬至五兩者亦可秋石以童男女小便煉成者各四兩紅鉛亦名先天梅子此室女初次經血扣算女子年歲凡五千四十八日卽女子天癸將至之日須預備錫鉛候取以茯苓末收滲曬乾或以絲綿滲取用烏梅煎湯洗下去水曬乾亦可五錢上爲細末煉蜜爲丸每丸重七釐此藥俗傳云以人補人得先天之氣神妙不可盡述每丸價一兩
打老兒丸
熟地山藥炒肉蓯蓉切片酥炒各五兩山茱萸白茯苓去筋枸杞牛膝酒洗杜仲鹽水炒巴戟枸杞湯洗炒遠志肉甘草湯製石菖蒲北五味蜜水拌蒸一二時搗餠焙乾楮實子去浮者各四兩小茴香續斷各三兩上爲末煉蜜丸桐子大每服五六十丸空心午前臨睡或酒或鹽湯下
肉蓯蓉丸
治腎虛耳聾熟地黃山茱萸白茯苓肉蓯蓉酒浸焙兎絲子酒浸煮硏人蔘黃芪芍藥防風官桂各五錢附子炮羌活澤瀉各二錢半羊腎一對薄切去筋膜炙乾煉蜜丸桐子大每服三五十丸空心溫酒下
四味肉蓯蓉丸
方在固陣六二治小便不禁
黃芪丸
治虛風羸瘦心神虛煩筋脈拘攣疼痛少睡黃芪炙人蔘熟地黃山茱萸白茯苓薏苡仁各一兩枸杞子當歸羌活去蘆棗仁羚羊角屑桂心各七錢半防風遠志各半兩上爲細末煉蜜和丸梧子大每服七八十丸溫酒下不拘時
二丹丸
治風邪健忘和血養神定志內安心神外華腠理熟地黃丹參天門冬各一兩半麥門冬白茯苓甘草各一兩人蔘丹皮遠志各半兩上爲細末煉蜜和丸桐子大以朱砂半兩爲衣每服五七十丸加至百丸空心煎愈風湯送下
海藏益血丹
治大便燥久虛亡血熟地黃當歸酒浸焙等分上爲末煉蜜丸彈子大細嚼酒下一丸
集要四神丸
治稟賦虛弱小便頻數不禁肉蓯蓉一斤去甲熟地黃六兩兎絲餠五味子各四兩上爲末酒煮山藥糊丸桐子大每服五十丸空心鹽湯下
局方虎骨四斤丸
宣州木瓜去穰天麻去蘆肉蓯蓉洗淨牛膝焙乾各一斤附子炮去皮臍二兩虎骨一=二@和劑局方卷一兩酥炙上先將前四味用無灰酒五升浸春秋五日夏三日冬十日取出焙乾入附子虎骨共爲末用前浸藥酒打麵糊丸梧子大每服五十丸食前鹽湯送下
加味四斤丸
治肝腎二經氣血不足足膝酸痛步履不隨如受風寒濕毒以致脚氣者最宜服之木瓜一斤去穰蒸肉蓯蓉牛膝各一兩半虎脛骨酥炙川烏炮去皮天麻各一兩乳香別硏沒藥別硏各五錢上各爲末先將木瓜蓯蓉搗膏加酒糊和杵丸桐子大每服七八十丸空心溫酒或鹽湯任下
三因加味四斤丸
治腎虛肺熱=肝腎臟虛@三因方卷九熱淫於內致筋骨痿弱不能收持熟地黃木瓜天麻肉蓯蓉酒洗牛膝酒洗兎絲子酒煮五味酒浸鹿茸酥炙各等分上爲末煉蜜丸桐子大每服五十丸食前溫酒或米飮送下劉宗厚曰按此方云熱淫於內而用溫補何也然陰血衰弱血不養筋筋緩不能自收持今陽燥熱淫於內故用此以養陽滋陰陰實則水升火降矣
金剛丸
治腎損骨痿不能起牀宜此益精肉蓯蓉酒洗兎絲子製杜仲薑汁炒萆薢上用酒煮猪腰子搗丸桐子大每服五七十丸空心溫酒送下
人蔘膏
用人蔘十兩細切以活水二十盞浸透入銀石器內桑柴火緩緩煎取十盞濾汁再以水十盞煎渣取汁五盞幷入前汁合煎成膏磁甁收貯隨症作湯使調服丹溪云多慾之人腎氣衰憊咳嗽不止用生薑橘皮煎湯化膏服之浦江鄭兄五月患痢又犯房室忽發昏運不知人事手撒目暗自汗如雨喉中痰鳴聲如拽鋸小便遺失脈大無倫此陰虧陽絶之證也予令急煎大料人蔘膏仍與灸氣海十八壯右手能動再二壯脣口微動遂與膏服一盞半夜後服三盞眼能動盡三斤方能言而索粥盡五斤而痢止至十斤而全安若作風治則誤矣一人背疽服內托十宣藥已多膿出作嘔發熱六脈沈數有力此潰瘍所忌也遂用大料人蔘膏入竹瀝飮之蔘盡十六斤竹伐百餘竿而安後經旬餘値大風拔木瘡復起有膿中有紅線一道過肩胛抵右肋予曰急作蔘膏以芎歸橘皮作湯入竹瀝薑汁飮之盡三斤而瘡潰調理乃安若癰疽潰後氣血俱虛嘔逆不食變症不一者以蔘芪歸朮等分煎膏服之最妙
景岳全書卷之五十四書集古方八陣
和陣
局方二陳湯
治痰飮嘔惡風寒咳嗽或頭眩心悸或中脘不快或因生冷或飮酒過多脾胃不和等症半夏製陳皮各三錢茯苓二錢炙甘草一錢水二腫薑三五片棗一枚=烏梅一個@和劑局方卷四煎八分食遠服
加減二陳湯
治嘔吐呑酸胃脘痛呃逆卽前方加丁香九粒氣滯甚者可加一二錢
丹溪加味二陳湯
治食鬱瘀滯胸膈不快蒼朮米泔浸白朮炒香附川芎半夏泡橘紅茯苓各八分枳殼黃連薑炒甘草各五分水盞半煎八分食前稍熱服
二朮二陳湯
治一切嘔吐淸水如注蒼朮土炒白朮炒半夏製陳皮茯苓各一錢炙甘草五分水一鍾半薑三片棗一枚煎八分稍熱服虛寒者加人蔘煨乾薑痰飮加南星倍半夏宿食加神麯砂仁
宣明黃芩二陳湯
治熱痰黃芩半夏陳皮茯苓各等分甘草減半水一鍾半薑三片煎七分食遠服
辨疑柴葛二陳湯
治一切瘧暑濕勞食等症柴胡乾葛半夏陳皮茯苓甘草蒼朮製白朮川芎黃芩若陰瘧除此味各等分水二鍾薑三片煎服內乾葛川芎蒼朮乃發散之劑若久瘧及發散過者除之陽分汗多加人蔘黃芪去乾葛陰分虛者加生地酒炒當歸芍藥久瘧微邪潮熱加四君子湯去袪邪之藥若欲截瘧加常山檳榔靑皮貝母各一錢
桂附二陳湯
方在熱陣百十五治寒瘧厥冷
金匱小半夏湯
治嘔吐穀不得下及心下有飮者半夏一升生薑半斤上二味以水七升煮取一升半分溫再服局方用半夏五錢生薑二錢半水一鍾半煎服
金匱小半夏加茯苓湯
治卒嘔吐心下痞膈間有水眩悸者卽前方加茯苓三兩煎法同
金匱大半夏湯
治胃反不受食食入卽吐外臺云治嘔而心下痞者白蜜一斤半夏二升洗完用人蔘三兩上三味以水一斗二升和蜜揚之二百四十遍煮藥取三升半溫服一升餘分再服
御藥大半夏湯
一名橘皮湯治痰飮及脾胃不和半夏陳皮白茯苓各二錢水二鍾薑五片煎八分溫服
茯苓半夏湯
治嘔吐噦心下堅痞膈間有水痰眩驚悸及小兒等病白茯苓二兩半夏五錢上每服三五七錢薑水煎服
宣明橘皮半夏湯
治痰涎壅嗽久不已者常服潤燥解肌熱止嗽陳皮五錢半夏製二錢半水一鍾半加生薑三五片煎七分溫服
靈樞秫米半夏湯
久病不寐者神效世醫鮮用之秫米一升半夏五合上用千里長流水八升揚之萬遍取淸者五升煮秫米半夏炊以葦薪令竭至一升半去渣飮汁一小杯日三服其新病者覆杯卽臥汗之卽已久病者三日已也
東垣半夏白朮天麻湯
治眩暈及足太陰痰厥頭疼半夏陳皮麥芽各一錢半神麯炒白朮各一錢蒼朮天麻茯苓澤瀉人蔘黃芪各五分乾薑三分黃柏二分上㕮咀每服半兩水二鍾煎八分食遠熱服
金匱黃芩半夏生薑湯
治乾嘔而利者半夏半升黃芩生薑各三兩芍藥炙甘草各二兩大棗十二個上六味以水一斗煮取三升去滓溫服一升日再夜一服
東垣平胃散
治脾胃不和不思飮食心腹脇肋脹滿刺痛嘔噦惡心呑酸噫氣體重節痛自利霍亂噫膈反胃等症蒼朮去皮米泔浸炒八兩陳皮去白厚朴薑製炒各五兩炙甘草三兩本方加人蔘茯苓各二兩卽名蔘苓平胃散上爲末每服二錢水二鍾薑三片棗二枚煎七分去渣溫服或去薑棗入鹽一小捻單以沸湯點服亦可如小便不利加茯苓澤瀉如飮食不化加神麯麥芽枳實如胃中氣痛加木香枳實或枳殼如脾胃困倦加人蔘黃芪如有痰加半夏如便硬腹脹加大黃芒硝如脈大內熱加黃連黃芩
調氣平胃散
治胃氣不和脹滿腹痛蒼朮一錢半藿香一錢二分陳皮厚朴製烏藥木香砂仁白豆蔲白檀香各一錢甘草五分水一鍾半生薑三片煎八分食遠溫服
錢氏益黃散
治脾土虛寒寒水反來侮土而嘔吐不食或肚腹作痛或大便不實手足逆冷等症陳皮一兩靑皮訶子肉炮去皮炙甘草各半兩丁香二錢上每服四錢水煎服
藿香正氣散
治外感風寒內停飮食頭疼寒熱或霍亂泄瀉痞滿嘔逆及四時不正之氣瘧痢傷寒等症藿香紫蘇桔梗白芷大腹皮各一錢半夏陳皮厚朴甘草茯苓白朮各八分水二鍾薑三片棗一枚煎八分熱服取汗
不換金正氣散
治脾氣虛弱寒邪相搏痰停胸膈致發寒熱或作瘧疾或受山嵐瘴氣等毒藿香蒼朮米泔浸半夏陳皮厚朴薑製各一錢炙甘草五分薑棗水煎服
陳氏不換金正氣散
治感冒風寒或傷生冷或瘴瘧或疫癘蒼朮米泔浸炒厚朴薑汁炒各四兩橘紅三兩藿香半夏製炙甘草各二兩人蔘白茯苓木香濕紙裹煨名一兩上每服一兩薑棗水煎服
徐氏正氣散
正胃氣進飮食退寒瘧食瘧瘴氣脾胃滯者用之爲宜藿香草果各二兩半夏製陳皮厚朴炙甘草砂仁各一兩上爲末每服三錢加生薑七片棗三枚同煎俟瘧未發前和渣服
濟生大正氣散
治脾胃不和爲風寒濕氣所傷心腹脹悶有妨飮食白朮陳皮各二錢桂枝藿香葉半夏製厚朴薑炒枳殼乾薑炮檳榔各一錢炙甘草五分水一鍾半薑三片棗一枚煎七分不時溫服
東垣升陽益胃湯
治秋燥令行濕熱少退脾胃虛弱怠惰嗜臥體重節痛四肢不收口苦舌乾飮食不消大便不調小便頻數兼見肺病洒淅惡寒慘慘不樂面色惡而不和乃陽氣不伸故也當升陽益胃良方無黃芪甘草半夏芍藥四味黃芪二錢人蔘炙甘草半夏脈濇者宜用各一錢白芍羌活獨活防風各五分陳皮四分白朮茯苓小便利者勿用澤瀉不淋者勿用柴胡各三分黃連二分上㕮咀每服三錢漸加至五錢生薑五片棗二枚水三鍾煎一鍾早飯午飯之間溫服忌語話一二時及酒濕助火之物服藥後如小便畢而病反增是不宜利小便也當去茯苓澤瀉若得喜食增食初一二日間不可太飽恐藥力尙淺胃氣再傷不得轉運也或用美食以助藥力而滋胃氣愼不可淡食以損藥力而助邪氣之沈降也亦可小役形體使胃氣升發切勿大勞致令復傷但以胃氣安靜爲尤善
海藏白朮湯
治風濕惡寒=惡風@此事難知脈緩白朮防風甘草上㕮咀加生薑煎服
濟生白朮湯濟生方喘咳痰飮門五味子
治五臟受濕咳嗽痰多氣喘身重脈濡細白朮半夏橘紅茯苓各二錢炙甘草一錢水一鍾半薑五片煎七分食遠服
良方三味白朮湯
方在婦人十二治姙娠內熱心痛
良方四味白朮湯
方在婦人十三治姙娠胃虛惡阻
白朮散
治自汗盜汗極效白朮半斤上將白朮切成小塊用浮麥一升水一斗同煮乾如白朮尙硬再加水煎透爛取起切片焙乾爲末每服二三錢仍用浮麥煎湯食遠調服如治小兒以炒黃芪煎湯量兒大小與服忌蘿蔔辛辣炙煿之物乳母尤忌
宣明白朮散
方在固陣三治虛風多汗痿弱
良方白朮散
方在婦人十一治姙娠傷寒內熱等症
調胃白朮散
治脾胃不和腹脹泄瀉身面浮腫白朮茯苓各二錢澤瀉白芍藥炒陳皮檳榔各一錢木香五分水二鍾薑三片煎八分食遠服如腫不退倍加白朮幷枳實麩炒一錢
白朮芍藥湯
治脾經受濕水泄體重微滿困弱無力不欲飮食或暴泄無數水穀不化宜此和之白朮炒芍藥炒各一兩甘草炒半兩上每用一兩水煎服
草窓白朮芍藥散
治痛瀉要方白朮炒三兩芍藥炒二兩陳皮炒一兩半防風一兩上或煎或丸或散皆可用久瀉者加炒升麻六錢
金匱苓桂朮甘草湯
病痰飮者當以溫藥和之凡心下有痰飮胸脇支滿目眩此方主之茯苓四兩桂枝白朮各三兩甘草二兩上以水六升煮取三升溫分三服小便則利
神朮散
治傷寒頭痛身熱等症蒼朮二錢川芎藁本甘草各一錢水二鍾薑三片煎一鍾不拘時服
局方神朮散
方在散陣六五治四時瘟疫頭疼發熱
海藏神朮湯
治風濕惡寒脈緊蒼朮防風甘草上㕮咀加葱白煎服治剛痙無汗者加羌活或獨活麻黃
約說沈香降氣散
治陰陽壅滯氣不升降胸膈痞塞或留飮呑酸脇下妨悶香附子去毛鹽水炒六兩二錢五分砂仁七錢半炙甘草五錢五分沈香二錢八分上爲極細末每服二錢入鹽少許沸湯調不拘時服或淡薑湯亦可
和劑蘇子降氣湯
治心腹脹滿喘促氣急消痰進食蘇子炒前胡半夏麯陳皮厚朴製當歸各八分桂枝甘草各三分水二鍾薑三片煎七分不拘時服
醫林小降氣湯
治濁氣在上痰涎壅盛家紫蘇台烏藥陳皮白芍各二錢炙甘草五分水一鍾半生薑三片棗一枚煎七分食遠服
統旨木香順氣散
治氣滯腹痛脇痛香附靑皮陳皮蒼朮厚朴製枳殼砂仁木香檳榔各一錢炙甘草五分水二鍾薑三片煎八分食遠服
局方木香調氣散和劑局方卷三勻氣散氣滯不勻胸膈虛痞宿冷不消心腹刺痛治
藿香炙甘草各八錢砂仁四錢木香丁香白豆蔲白檀香各二錢上爲末每服二錢入鹽少許沸湯點服
流氣飮子
治三焦氣壅五臟不和胸膈痞滿肩背攻痛嘔吐氣喘痰盛浮腫等症卽外科方脈流氣飮黃芪茯苓當歸芍藥川芎甘草桔梗紫蘇烏藥防風半夏製陳皮靑皮枳實枳殼木香磨汁檳榔大腹皮各等分水一鍾半薑三片棗一枚煎服
和劑二十四味流氣飮和劑局方卷三沈香大黃藿香石菖蒲
調營衛利三焦行痞滯消腫脹香附炒紫蘇靑皮陳皮厚朴製炙甘草各四兩木通二兩藿香草果木香檳榔大腹皮丁香皮莪朮炮肉桂各一兩半人蔘白朮赤茯苓半夏枳殼炒麥冬石菖蒲白芷木瓜各一兩上每服三錢薑四片棗二枚水煎服
七氣湯
治七情之氣鬱結於中心腹絞痛不可忍及不能飮食半夏製五兩人蔘肉桂炙甘草各一兩上每服三五錢水一鍾半薑三片煎八分服
三因七氣湯
治如前按此方卽局方四七湯也在後九七半夏製五兩茯苓四兩厚朴三兩紫蘇二兩上每服三五錢薑七片棗二枚水煎服
加味七氣湯
卽前七氣湯加茯苓厚朴各等分
局方七氣湯和劑局方七氣湯藥症證治準繩三因方七氣湯
治七情鬱結臟氣互相刑剋陰陽不和揮霍撩亂吐瀉交作半夏製茯苓厚朴芍藥各二錢紫蘇橘紅人蔘肉桂各一錢水二鍾加薑棗煎服
指迷七氣湯
治七情相干陰陽不得升降氣道壅滯攻衝作疼積聚癥瘕脹滿等症香附一錢半靑皮陳皮藿香桔梗益智莪朮煨官桂各一錢半夏甘草各七分半上每服三五錢薑三片棗一枚水煎服統旨七氣湯有三稜玄胡索薑黃草豆蔲無半夏桔梗濟生大七氣湯有三稜無半夏
四磨飮
治諸逆氣烏藥枳實檳榔沈香上四味用白湯共磨服或下養正丹尤佳一方用白酒磨濟生方用人蔘無枳實本方加木香卽名五磨飮
濟生疎鑿飮
治水氣通身浮腫喘呼氣急煩渴大小便不利木通茯苓皮澤瀉赤小豆炒大腹皮檳榔羌活去蘆秦艽去蘆商陸椒目上㕮咀每服六七錢水一鍾半薑五片煎服
良方厚朴湯
治心腹脹滿此病氣壅實者之治法也厚朴四五錢薑汁炒加生薑五七片水煎溫服或間用沈香降氣散
木香寬中散
治七情傷於脾胃以致胸膈痞滿停痰氣逆或成五膈之病厚朴製一斤炙甘草五兩靑皮陳皮丁香各四兩香附炒木香砂仁各三兩白豆蔲二兩上爲末每服二錢薑鹽湯調服若脾胃虛損之證不可過服或與六君子兼用之
良方木香分氣飮
治氣滯留注四肢腹急中滿胸膈脇肋膨脹虛氣上衝小便臭濁木香檳榔半夏枳殼蘇子猪苓赤茯苓澤瀉燈草各等分上㕮咀每服一兩水一鍾半煎八分入麝香末少許食遠服
良方人蔘木香散
治水氣病人蔘甘草木香檳榔枳殼猪苓茯苓滑石琥珀海金沙各等分上㕮咀每服一兩生薑三片水一鍾半煎七分日進三服不拘時
消導寬中湯
治氣滯食滯水腫脹滿白朮一錢半半夏陳皮茯苓厚朴薑製枳實麩炒蘿蔔子炒山査神麯炒麥芽炒各一錢水一鍾半薑三片煎八分食遠服小便不利加猪苓澤瀉
化滯調中湯
治食滯脹滿白朮一錢半人蔘半夏陳皮白茯苓炒厚朴薑汁炒山査各一錢神麯炒麥芽各八分砂仁七分水一鍾半薑三片煎七分食前服脹甚者加蘿蔔子炒用一錢麵食傷者尤宜用
索矩三和湯
治脾濕腫滿白朮陳皮厚朴薑炒檳榔各一錢紫蘇七分木通海金沙各五分水一鍾半薑三片棗一枚煎七分食遠服
寶鑑導滯通經湯
治脾濕氣不宣通面目手足浮腫茯苓一兩白朮陳皮木香桑白皮各五錢上㕮咀每服七八錢水一鍾半煎八分食前溫服
良方導水茯苓湯
治水腫頭面手足遍身腫如爛瓜之狀按而塌陷胸腹喘滿不能轉側安睡飮食不下小便秘澁溺出如割或如黑豆汁而絶少服喘嗽氣逆諸藥不效者用此卽漸利而愈白朮赤茯苓澤瀉麥門冬去心各三兩桑白皮木瓜紫蘇檳榔各一兩木香陳皮砂仁大腹皮各七錢半上㕮咀每服一二兩水二鍾燈草一二十根煎八分食前服如病重者可用藥五兩再倍加麥冬及燈草半兩以水一斗於砂鍋內熬至一大碗再下小銚內煎至一鍾五更空心服柤再煎連進此三服自然小水通利一日添如一日
健脾散
和中健胃消食快氣人蔘白朮炒藿香砂仁炒丁香肉果煨神麯炒炙甘草各等分上爲細末每服二錢不拘時橘皮湯下
蔘朮健脾湯
治脾虛兼滯脹滿白朮二錢人蔘半夏陳皮白茯苓厚朴薑製砂仁各一錢甘草三分水一鍾半薑三片煎七分食遠服加山査神麯麥芽消脹尤佳
三因當歸散
水腫之疾多由火不養土土不制水故水氣盈溢脈道閉塞滲透經絡發爲浮腫心腹脹滿之症赤茯苓木通當歸赤芍藥牡丹皮桂心白朮陳皮木香檳榔各一錢半木瓜一片水二鍾加紫蘇五葉煎八分不拘時服
當歸活血散
治瘀血脹滿生地黃歸尾酒洗赤芍藥各一錢半香附童便浸桃仁去皮尖炒紅花酒洗各一錢川芎牡丹皮玄胡索蓬朮炮各八分三稜炮靑皮各七分水一鍾半煎七分食前服
局方五皮散
治風濕客於脾經以致面目虛浮四肢腫滿心腹膨脹上氣急促兼治皮水胎水茯苓皮生薑皮大腹皮五加皮地骨皮各等分上咀每服三錢水一大鍾煎七分熱服無時
澹寮五皮散
治病後身面四肢浮腫小便不利脈虛而大此由諸氣不能運行散漫於皮膚肌腠之間故令腫滿此藥最宜赤茯苓皮生薑皮大腹皮陳皮桑白皮炒各等分上㕮咀每服五六錢水一大鍾煎八分不拘時溫服日三次忌生冷油膩堅硬之物
沈香琥珀丸
治水腫一切小便不通難治之症沈香郁李仁去皮葶藶炒各兩半赤茯苓澤瀉紫蘇杏仁去皮尖琥珀各半兩橘紅防己各七錢半上爲細末煉蜜丸梧子大以麝香爲衣每服二十五丸漸加至五七十丸空心人蔘湯送下量虛實增減
法製陳皮
消食化氣寬利胸膈美進飮食茴香炒炙甘草各二兩靑鹽炒一兩乾薑烏梅肉各半兩白檀香二錢半上六味共爲末外以廣陳皮半斤湯浸去白淨取四兩切作細條子用水一大碗煎藥末三兩同陳皮條子一處慢火煮候陳皮極軟控乾少時用餘剩乾藥末拌勻焙乾每服不拘多少細嚼溫薑湯下無時
家秘祛痛散
治諸般心氣痛或氣滯不行攻刺心腹痛連胸脇小腸弔疝及婦人血氣刺痛此方屢用無不神效靑皮五靈脂去石川楝子穿山甲大茴香各二錢良薑香油炒玄胡索沒藥檳榔各一錢半木香錢二分沈香一錢砂仁少許上咀用木鱉子仁一錢二分同前藥炒令焦燥去木鱉不用共爲細末每服一錢加鹽一星用酒或滾水送下
調痛散
治脾痛氣膈大香附台烏藥木杳丁香檀香片薑黃白生薑白豆蔲砂仁莪朮肉桂炙甘草各等分上咀每服二錢半加紫蘇四葉煎湯服
丁香止痛散
方在熱陣百八治心痛
良方烏藥散
治血氣壅滯心腹作痛烏藥靑皮木香當歸桂心桃仁莪朮醋浸炒各等分上爲末每服二錢熱酒調下
奇效手拈散
治心脾氣痛草果延胡索五靈脂沒藥各等分上爲細末每服二三錢不拘時熱酒調下
良方遊山方
治心脾痛此藥極奇葉石林遊山見一小寺頗整潔問僧所以仰給者則曰素無田産亦不苦求只貨數藥以贍其脾疼藥最爲流布有詩草果玄胡索靈脂幷沒藥酒調一二錢一似手拈却上等分爲末每服三錢不拘時溫酒調下
舒筋湯
一名如神湯治閃肭血滯腰腹㽱痛及産後血滯作痛者更妙當歸桂心玄胡索各等分上爲細末每服二錢不拘時溫酒調服一方加牛膝杜仲續斷桃仁亦可
丹溪玄桂丸
治死血留胃脘當心作痛玄胡索一兩半桃仁三十粒紅花官桂紅麯滑石各五錢上爲細末湯浸蒸餠爲丸綠豆大每服四十丸薑湯下
潔古枳朮丸
治痞積消食强胃白朮麩炒二兩枳實去瓤麩炒一兩上爲末荷葉裹燒飯爲丸桐子大每服五十丸白朮湯下但久服之令人胃氣强實不復傷也東垣橘皮枳朮丸卽前方加半夏二兩陳皮一兩卽名橘半枳朮丸
香砂枳朮丸
破滯氣消宿食開胃進食白朮米泔浸炒二兩枳實麩炒一兩木香砂仁各五錢上製服如枳朮丸法
麯蘖枳朮丸
治强食多食心胸滿悶不快白朮二兩枳實麩炒神麯炒麥蘖炒各一兩上製服如枳朮丸法
東垣木香人蔘生薑枳朮丸
開胃進飮食白朮一兩半枳實炒一兩人蔘五錢陳皮四錢木香三錢乾生薑二錢半上爲細末荷葉燒飯爲丸桐子大每服三五十丸食前溫水下
直指加味枳朮丸
治脾胃虛弱食積氣滯胸腹脹滿常服進食寬中和暢脾胃白朮泔浸土炒二兩枳實麩炒香附炒陳皮山査神麯炒麥芽炒各一兩砂仁炒半兩如前法丸服
丹溪枳實丸
專治食積癖塊白朮半夏枳實山査神麯麥芽各一兩蒼朮陳皮各五錢薑黃三錢木香一錢半荷葉蒸飯爲丸桐子大每服百丸食後薑湯下
醫統大健脾丸
又名百穀丸徐東皐曰此方健脾養胃滋穀氣除濕熱寬胸膈去痞滿久服强中益氣百病不生白朮土炒三兩人蔘白茯苓飯上蒸廣陳皮各二兩川黃連一兩六錢同吳茱萸五錢浸炒赤色去茱萸穀芽炒一兩六錢半夏麯炒枳實飯上蒸靑皮米醋洗山査肉飯上蒸各一兩白豆蔲炒廣木香各五錢上爲末用長流水煮荷葉老米粥搗丸綠豆大每服百丸食前白湯下愚按此方雖佳但脾多畏寒若非有火當去黃連或仍加炮薑一二兩爲妙
楊氏啓脾丸
治脾胃不和氣不升降中滿痞塞心腹膨脹腸鳴泄瀉不思飮食炙甘草一兩半人蔘白朮乾薑厚朴砂仁陳皮靑皮去瓤神麯炒麥芽炒各一兩煉蜜爲丸彈子大每服一丸食前細嚼米飮下
和中丸
治久病厭厭不能食而臟腑或秘或溏此皆胃虛所致常服之和中理氣消痰積去濕滯厚腸胃進飮食白朮麩炒二兩四錢厚朴薑製二兩陳皮一兩六錢半夏湯泡一兩枳實檳榔五錢炙甘草四錢木香二錢上用生薑自然汁浸蒸餠爲丸桐子大每服三四十丸食遠溫水送下
東垣和中丸
開胃進食人蔘白朮=@蘭室秘藏各三錢乾薑炮陳皮炙甘草各一錢木瓜一枚上爲末蒸餠爲丸桐子大食前白湯下三五十丸
養胃進食丸
治脾胃虛弱心腹脹滿面色痿黃肌肉消瘦怠惰嗜臥或不思食常服滋養脾胃進飮食消痰涎辟風寒濕冷邪氣蒼朮堅小而甘者米泔浸去皮炒五兩神麯炒二兩半人蔘白朮泔浸炒白茯苓厚朴薑炒各二兩大麥糵炒橘紅各一兩半炙甘草一兩上九味爲末水麵糊丸桐子大每服三五十丸食前米湯或薑湯送下
消食丸
治一切食積停滯香附靑皮陳皮山査神麯炒麥芽炒蘿蔔子各二兩阿魏一兩醋浸別硏湯泡蒸餠爲丸桐子大每服五十丸食遠薑湯下
濟生導痰湯
治一切痰涎壅盛或胸膈留飮痞塞不通半夏陳皮茯苓甘草南星枳殼炒上等分每服六錢水二鍾薑五片或十片煎七分食後服
海藏五飮湯
一留飮在心下二澼飮在脇下三痰飮在胃中四溢飮在膈上五流飮在腸間凡此五飮以酒後飮冷過多所致人蔘白朮猪苓茯苓澤瀉半夏橘紅炒枳實厚朴薑汁炒旋覆花各八分前胡桂心芍藥炙甘草各五分水二鍾薑十片煎八分不拘時服飮酒傷者加葛根=葛根葛花@醫壘元戎砂仁
外臺茯苓飮
治胸有停痰宿水自吐出水後心胸間虛氣滿不能食消痰氣令能食生薑四兩人蔘白朮茯苓各三兩陳皮二兩半枳實二兩上六味水六升煮取一升八合分溫三服如人行八九里進之
茯苓飮子
治痰迷心竅怔忡不止茯苓半夏陳皮麥冬茯神各一錢半沈香甘草各五分上水一鍾半薑五片煎七分服
千緡湯
治痰喘不得臥人扶而坐一服卽安半夏泡七個皂角炙炙甘草各一寸生薑一指大水一鍾半煎七分不拘時服
玉液湯
治七情所傷氣鬱生涎隨氣上逆頭目眩暈心悸忪悸眉稜骨痛半夏大者六錢湯泡七次切片上作一服水鍾半薑十片煎七分入沈香末少許不拘時溫服
局方四七湯
治七情之氣結成痰涎狀如破絮或如梅核在咽喉之間咯不出嚥不下此七情所爲也或中脘痞滿氣不舒快痰飮嘔惡皆治之半夏湯泡一錢半茯苓一錢二分厚朴薑製九分蘇葉六分水一鍾半生薑七片紅棗二枚煎八分不時服
得效加味四七湯
治心氣鬱滯豁痰散驚半夏製二錢半茯苓厚朴製各一錢半蘇葉茯神各一錢遠志石菖蒲甘草各五分水二鍾加薑棗煎服
玉機澤瀉湯
治心下有支飮苦眩冒澤瀉五錢白朮二錢水二鍾煎七分食遠溫服
朱砂消痰飮
治痰迷心竅驚悸怔忡膽星五錢朱砂二錢半別硏麝香二分別硏上爲末臨臥薑湯調下一錢
深師消飮丸
治停飮胸滿嘔逆腹中水聲不思飮食白朮炒二兩枳實炒乾薑炮各七錢茯苓五錢上爲細末蜜丸桐子大溫水下三十丸
秘方星香丸
治諸般氣嗽生痰南星礬水泡一宿半夏製同上共泡之香附皂角水浸一周時各二兩陳皮去白四兩上不見火爲末薑汁糊丸每服五十丸臨臥薑湯送下
祛痰丸
治風痰頭旋惡逆胸膈不利南星生半夏生橘紅赤茯苓乾薑炮各等分上爲細末麵糊丸梧子大每服五七十丸不拘時米飮送下
天花丸
亦名玉壺丸治消渴引飮無度人蔘天花粉各等分上爲細末煉蜜丸桐子大每服三五十丸麥門冬湯下
局方玉壺丸
治風痰頭痛亦治諸痰南星生半夏生各一兩天麻五錢白麵三兩上爲末水和爲丸桐子大每服三五十丸用水一大盞煎沸入藥煮令藥浮卽熟漉出放溫別用生薑湯下一方用南星半夏各二兩俱製天麻白礬各五錢共爲末以薑汁糊丸如胡椒大每服三十丸白湯下
玉液丸
治風熱痰涎壅盛利咽膈淸頭目止咳嗽除煩熱寒水石煆赤爲末水飛三十兩半夏湯泡焙爲細末枯礬硏細各十兩上硏勻麵糊丸桐子大每服三十丸食後淡薑湯下
潔古玉粉丸
治氣痰咳嗽橘紅二兩南星半夏各一兩俱湯浸上爲末湯浸蒸餠爲丸桐子大每服五七十丸人蔘生薑湯任下食後
瑞竹杏仁丸
治久嗽及老人咳嗽喘急不已睡臥不得服此立效杏仁去皮尖炒胡桃肉去皮上等分硏爲膏加煉蜜丸如彈子大每服一丸食後細嚼薑湯下
許學士神朮丸
治痰飮此足陽明太陽治濕發散之劑也茅山蒼朮一斤米泔浸一宿去皮切片焙乾爲末生油麻五錢水二盞硏細取漿大棗十五個煮取肉硏旋入麻漿拌和藥上三味和丸桐子大日乾每服五七十丸空心溫酒下
三因麯朮丸
治中脘宿食留飮酸蜇心痛嘈雜口吐淸水神麯炒三兩蒼朮米泔浸三宿切炒一兩半陳皮一兩上爲末生薑汁別煮神麯糊爲丸薑湯送下
百一三仙丸
治一切濕痰痰飮胸膈煩滿痰涎不利頭目不淸香附南星半夏各等分上南星半夏以滾湯泡過爲末用生薑自然汁和不可太軟用楮葉或荷葉包住外以蒲包再包盦之令發黃色曬乾收用須五六月內造如盦麯之法每製丸藥用藥二兩香附一兩同爲細末麵糊爲丸綠豆大每服四五十粒食後薑湯下
靑州白丸子
治男婦風痰壅盛手足癱瘓嘔吐涎沫牙關緊急痰喘麻木及小兒驚風嘔吐半夏七兩南星三兩白附子二兩川烏半兩俱生用上俱硏羅爲細末用生絹袋盛以磁盆盛井花水擺洗粉出未出者以手揉擺再擂再擺以盡爲度然後日曬夜露每日一換新水攪而復澄春五夏三秋七冬十日去水曬乾白如玉片以糯米粉作稀糊丸如綠豆大每服二十丸生薑湯下無時如癱瘓用酒下小兒驚風薄荷湯下五七丸
局方琥珀壽星丸
天南星一斤朱砂二兩硏琥珀一兩硏上先掘地坑深二尺用炭火五斤於坑內燒熱紅取出炭掃淨以好酒一升澆之將南星承熱下坑內用盆急蓋以泥壅護經一宿取出焙乾爲末同二味和勻用生薑汁打麵糊丸如桐子大每服五十丸煎人蔘湯空心送下日三服一方用琥珀四兩朱砂一兩仍用猪心血三個和藥末內加糊爲丸如前服
指迷茯苓丸
治人有臂痛手足不能擧或時左右轉移此伏痰在內中脘停滯脾氣不能流行上與氣搏脾屬四肢而氣不下故上行攻臂其脈沈細者是也但治其痰則臂痛自止及婦人産後發喘四肢浮腫者用此則愈此治痰第一方也半夏製二兩茯苓一兩枳殼炒半兩風化硝一=二@證治準繩類方錢半上爲末薑汁煮糊丸桐子大每服三五十丸薑湯下累有人爲痰所苦夜間兩臂常覺抽掣兩手戰掉至於茶鍾亦不能擧隨服隨效又簡易方治痰飮流注疼痛止用大半夏二兩風化硝一兩爲末以薑汁煮糊丸桐子大薑湯下十五丸痰在上臨臥服在下食前服
丹溪白螺丸
治痰飮積胃脘痛白螺螄殼墻上年久者燒滑石炒山梔香附蒼朮南星各一=二@心脾痛方兩半夏枳殼靑皮木香砂仁各五錢上爲末生薑汁浸蒸餠爲丸綠豆大每服三四十丸薑湯下春加川芎夏加黃連冬加吳茱萸各五錢
丹溪潤下丸
降熱痰甚妙橘紅半斤以水化鹽五錢拌勻煮乾焙半夏二兩依橘紅製南星依橘紅製黃芩黃連炙甘草各一兩上爲末蒸餠丸綠豆大每服五七十丸白湯下
集成潤下丸
治胸膈停痰降痰甚妙橘紅一斤鹽五錢同水浸煮乾炙甘草一兩上爲末湯浸蒸餠丸綠豆大每服五十丸白湯下
丹溪黃栝蔞丸
治食積作痰壅滯喘急栝蔞仁半夏山査神麯炒各等分上爲末栝蔞汁丸薑湯下五十丸
丹溪杏仁蘿蔔子丸
治氣壅痰盛咳嗽杏仁蘿蔔子炒各一兩上爲末粥糊丸桐子大每服五十丸白湯下
金匱陳皮湯
治嘔吐呃逆生薑半斤陳皮四兩水七升煮取三升溫服一升下咽卽愈
本事竹茹湯
治胃熱嘔吐半夏薑汁製乾葛各三錢甘草二錢上爲末每服二錢水一鍾薑三片竹茹一彈許棗一枚同煎七分去柤溫服
橘皮竹茹湯
治吐利後胃虛膈熱呃逆者人蔘橘紅竹茹各二錢炙甘草一錢水一鍾半生薑五片棗一枚煎八分溫服
二汁飮
治反胃甘蔗汁二分薑汁一分二味和勻每溫服一碗日三服則吐止
東垣葛花解酲湯
治飮酒太過痰逆嘔吐心神煩亂胸膈痞塞手足顫搖飮食減少小便不利葛花人蔘白朮茯苓砂仁白豆蔲各一錢靑皮陳皮猪苓澤瀉各七分神麯木香各五分水二鍾生薑五片煎七分食遠稍熱服取微汗酒病去矣或爲末薑醋湯調服二三錢亦可
金匱猪苓散
治嘔吐病在膈上思水者猪苓茯苓白朮各等分上三味杵爲散飮服方寸匕日三服
大全人蔘散
治脾胃虛寒霍亂吐瀉心煩腹痛飮食不入人蔘當歸橘紅厚朴各二錢乾薑炮炙甘草各五分加棗一枚水煎服
澹寮六和湯
治夏秋暑濕傷脾或飮冷承風多食瓜果以致客寒犯胃食留不化遂成痞膈霍亂嘔吐及廣南夏月瘴疾寒熱等症藿香扁豆炒木瓜赤茯苓各二錢人蔘半夏砂仁杏仁炙甘草各一錢上㕮咀每服五錢水二鍾生薑三片棗一枚煎溫服一方有香薷白朮厚朴各一錢名六和半夏湯
良方丁香散
治霍亂嘔吐不止藿香枇杷葉拭去毛各二錢丁香五分上㕮咀水一鍾半薑一片煎六分熱服
局方丁香半夏丸和劑局方
治胃寒嘔吐呑酸陳皮三兩半夏製白朮炒紅豆炒各二兩丁香一兩上爲末薑汁打糊丸胡椒大每服二三十丸薑湯下
局方半夏丁香丸和劑局方卷四丁香半夏丸
治脾胃宿冷胸膈停痰嘔吐惡心呑酸噫腐心腹痞滿不思飮食半夏製三兩陳皮去白人蔘藿香木香丁香肉豆蔲各二錢上爲細末薑汁煮糊丸桐子大每服三十丸薑湯下
和劑大七香丸
治脾胃虛冷心膈噎塞漸成隔氣及脾泄瀉痢反胃嘔吐丁香三兩半藿香砂仁陳皮官桂甘草各二兩半香附二兩麥芽炒一兩甘松烏藥各六錢半上爲末蜜丸彈子大每服一丸嚼碎鹽酒鹽湯任下忌生冷肥膩
良方許仁則半夏丸
治胃冷嘔逆不食半夏洗去滑小麥麵各一斤上水和丸彈子大水煮熟初服四五丸二服加至十四五丸旋煮間服之
萬氏定喘湯
治諸喘久不愈按此方必風痰在肺者乃可用他則忌之白果三七枚去殼切碎炒麻黃款冬花桑白皮蜜炒半夏製各三錢蘇子二錢黃芩微炒杏仁各一錢半甘草一錢水三鍾煎二鍾作二次服不拘時徐徐飮歌曰諸病原來有藥方惟愁齁喘最難當麻黃桑杏尋蘇子白果冬花用更良甘草黃芩同半夏水煎百沸不須薑病人遇此仙丹藥服後方知定喘湯
局方人蔘定喘湯
治肺氣上喘喉中有聲坐臥不安胸膈緊痛及治肺感寒邪咳嗽聲重桑白皮一錢半麻黃半夏麯人蔘阿膠五味子甘草粟殼各八分水二鍾薑三片煎八分食後服
良方百合湯
治肺氣壅滯咳嗽喘悶多渴腰膝浮腫小便淋瀝人蔘百合麥冬桑白皮馬兜鈴陳皮大腹皮枳殼紫蘇猪苓赤茯苓炙甘草各一錢上分二服每服水一鍾半薑一片棗一枚煎七分不拘時溫服
局方五虎湯和劑局方
治風寒所感熱痰喘急石膏一錢半杏仁去皮尖一錢細茶八分麻黃七分甘草四分水一鍾半薑三片棗一枚煎服
三因神秘湯
治上氣喘急不得臥五味子十五粒桔梗紫蘇陳皮各一錢半人蔘一錢水一鍾半煎七分食遠溫服
直指神秘湯
治水氣作喘五味子十五粒桔梗紫蘇陳皮桑白皮人蔘半夏檳榔各一錢炙甘草五分水二鍾薑三片煎八分食遠溫服
蘿蔔子湯
治積年上氣喘促唾膿血不止而氣實者宜之蘿蔔子一合硏碎水煎食後服其效如神
三因葶藶大棗瀉肺湯
治上氣喘急身與面目俱浮鼻塞聲重不聞香臭胸膈脹滿將成肺癰甜葶藶炒硏細三錢大棗十枚去核水二鍾先煎大棗至一鍾去棗入葶藶煎至八分食後服須先服小靑龍湯二服方用此
蘇子煎
治上氣咳嗽蘇子杏仁生地黃汁生薑汁白蜜各一斤上將蘇子搗爛以二汁和之絹絞取汁又搗又和如此六七次則味盡乃去柤以蜜和之置銅器中於湯上煎之如飴每服二匙日三次夜一二次病愈卽止
醫林杏仁煎
治喘嗽杏仁去皮尖炒胡桃肉去皮上等分硏膏煉蜜丸彈子大每服一丸臨臥細嚼薑湯送下一方以胡桃肉三枚薑三片臨臥嚼服飮湯三四口再嚼再飮就臥止嗽無痰
良方杏仁膏
治咳嗽喘急喉中枯燥如物塞兼唾血不止眞酥三兩蘇子二兩微炒硏膏杏仁二兩去皮尖炒硏如膏阿膠二兩硏炒爲末白蜜五合生薑汁一合上和勻銀鍋內慢火熬成膏每服一匙不拘時米飮調下
良方前胡散
治心胸煩熱不利咳嗽涕唾稠粘前胡貝母桑白皮麥門冬各一錢半杏仁去皮尖一錢炙甘草五分水一鍾半薑三片煎七分溫服
濟生百花膏
治咳嗽不已或痰中有血百合蒸焙乾款冬花等分上爲細末煉蜜丸龍眼大臨臥細嚼一丸薑湯下
本事枳殼散
治心下痞悶作痛噯氣如敗卵香附一兩白朮枳殼各五錢檳榔二錢上爲細末每服二錢米飮調下日二三服不拘時
保和湯
治中染瘴氣發熱嘔吐腹滿不食生薑三錢煨半夏製橘紅厚朴薑製大腹皮黑豆水洗各八分柴胡枳殼甘草各五分水煎溫服
十味保和湯
治胃虛氣滯作噯木香炙甘草各三錢人蔘白朮茯苓半夏製陳皮各一錢藿香香附砂仁各六分水一鍾半薑三片棗二枚煎七分食前溫服
丹溪六鬱湯
能解諸鬱香附二錢撫芎蒼朮半夏炮橘紅各一錢梔子炒赤茯苓各七分砂仁炙甘草各五分水一鍾薑三片煎八分溫服氣鬱加烏藥紫蘇木香檳榔乾薑倍香附砂仁濕鬱加白朮熱鬱加黃芩倍梔子痰鬱加南星枳殼小皂莢血鬱加丹皮桃仁紅花食鬱加山査神麯麥芽
局方三和散
治七情氣結脾胃不和心腹痞滿大便秘澁羌活木瓜大腹皮蘇葉沈香各一錢川芎白朮陳皮木香檳榔炙甘草各七分半上咀分二服每服水一鍾煎六分不拘時服
丹溪生韭飮
治食鬱久則胃脘有瘀血作痛大能開提氣血生韭搗取自然汁一盞加溫酒一二杯同服上先以桃仁連皮細嚼數十枚後以韭汁送下
三因溫膽湯
治氣鬱生涎夢寐不寧怔忡驚悸心虛膽怯變生諸症陳皮一兩五錢半夏湯泡枳實竹茹各一兩茯苓七錢炙甘草四錢每服四五錢生薑七片棗一枚水一鍾半煎七分食遠溫服一方有遠志一兩
十味溫膽湯
治症同前兼治四肢浮腫飮食無味心虛煩悶坐臥不安夢遺精滑等症半夏湯泡陳皮枳實麩炒各二錢白茯苓一錢半人蔘熟地棗仁炒遠志製五味各一錢炙甘草五分水二鍾生薑五片棗一枚煎八分不拘時服
越鞠丸
治六鬱胸膈痞滿或呑酸嘔吐飮食不和瘡疥等症香附撫芎蒼朮梔子炒山査神麯炒麥芽炒各等分上爲末水調神麯糊丸桐子大每服五七十丸滾湯下丹溪越鞠丸無山査麥芽
流氣丸
治五積六聚癥瘕痞塊留飮之疾是皆鬱氣客於腸胃之間皮膚之下久而停留變而爲痞此藥能通滯氣和陰陽消舊飮雖年高氣弱亦可緩緩服之靑皮橘紅菖蒲蘿蔔子砂仁神麯炒麥芽炒枳殼麩炒木香檳榔小茴香補骨脂炒蓽澄茄廣茂炮各一兩上爲末麵糊丸桐子大每服五十丸細嚼白豆蔲仁一枚食後白湯送下
嚴氏五膈散
治五膈五噎人蔘白朮乾薑甘草桔梗半夏白豆蔲木香沈香蓽澄茄杵頭糠各三分枇杷葉五片炙去毛水二鍾薑七片煎七分溫服
局方五膈寬中散
治七情四氣傷於脾胃以致陰陽不和遂成膈噎一切氣逆=氣疾@和劑局方卷三幷治香附童便浸炒厚朴薑汁炒甘草=氣疾@和劑局方卷三各六錢靑皮陳皮各五錢砂仁白豆蔲木香丁香各一錢上爲細末每服二錢薑鹽湯點服
選要十膈散
治十般膈氣風冷氣熱痰食水憂思喜人蔘白朮茯苓炙甘草陳皮枳殼麩炒神麯炒麥芽乾薑炮官桂訶子煨三稜炮莪朮炮各一兩厚朴薑炒檳榔木香磨各半兩上爲細末每服二錢入鹽少許白湯調服如脾胃不和腹滿脹悶用水一鍾薑五片棗一枚鹽少許煎七分服
局方五噎散
治胸膈痞悶諸氣結聚脇肋脹滿痰逆惡心不進飮食白朮南星製半夏麯乾薑靑皮枳殼麩炒草果麥芽丁香大腹皮各一錢甘草五分水一鍾半薑五片煎七分不拘時服
嘉禾散
一名穀神散治脾胃不和胸膈痞悶氣逆生痰不進飮食五膈五噎人蔘白朮白茯苓炙甘草丁香砂仁白豆蔲沈香磨汁薏仁炒枇杷葉去毛薑灸桑白皮炒五味子各五分靑皮陳皮藿香半夏麯炒木香檳榔穀芽炒大腹皮洗神麯炒隨風子杜仲薑汁炒石斛酒炒各三分上水二鍾薑三片棗二枚煎八分食遠服五噎入柿乾一個膈氣吐逆入薤白三寸棗五枚同煎
局方人蔘豆蔲湯和劑局方
治嗝噎寬中順氣當歸白朮陳皮半夏麯厚朴蘿蔔子炒硏各八分人蔘白豆蔲石菖蒲炙甘草各五分藿香丁香各三分水一鍾半薑三片粟米一撮煎七分服
良方紫蘇子飮
治嗝噎上氣咳逆因怒未定便夾氣飮食或食飮畢便怒以致食與氣相逆遂成隔噎之候靑皮炙甘草各二錢眞蘇子杏仁去皮尖麩炒蘿蔔子微炒訶子人蔘煨各一錢木香五分上咀水一鍾半薑三片煎七分服
枇杷葉煎
治五噎立效生薑半兩枇杷葉拭去毛尖橘紅各三錢水一鍾半煎七分作二次溫服
統旨補氣運脾湯
治中氣不運噎塞白朮三錢人蔘二錢茯苓橘紅各一錢半黃芪炙一錢砂仁八分炙甘草五分水一鍾半薑一片棗一枚煎八分食遠服
利膈散
治胸痺膈塞不通人蔘白朮赤茯苓陳皮前胡各一錢乾薑桂心訶子甘草各五分水一鍾半薑五片煎七分頻頻服之效
發明人蔘利膈丸
治胸中不利痰逆喘滿利脾胃壅滯治隔噎聖藥按此方必隔噎而大便秘結者乃可用大黃酒浸厚朴薑炒各二兩人蔘當歸藿香各一兩枳實炒甘草各八錢木香檳榔各七錢上爲末滴水丸桐子大溫水送下三十丸
草豆蔲丸
治酒積胃口痛咽膈不通草豆蔲煨枳實炒白朮各二兩黃芩半夏炮神麯炒麥芽煨各五錢靑皮橘紅各三錢乾薑二錢炒鹽五分湯浸蒸餠爲丸綠豆大每服百丸煎白湯下按此方當去黃芩庶乎不滯
東垣淸暑益氣湯
治暑熱蒸人四肢倦怠胸滿氣促肢節疼痛身熱而煩小便黃數大便溏瀉自汗口渴不思飮食人蔘黃芪蒼朮升麻各一錢白朮炒陳皮當歸麥冬黃柏神麯炒炙甘草各五分乾葛五味澤瀉靑皮各三分水煎溫服
局方香薷飮和劑局方卷二香薷散
治一切暑熱腹痛或霍亂吐利煩心等症按此方惟治陽暑陰暑不宜用香薷一斤厚朴製白扁豆炒各半斤每服五錢水一鍾半煎八分不拘時溫服
五物香薷飮
治一切暑毒腹痛霍亂吐瀉或頭痛昏憒等症香薷厚朴白扁豆茯苓炙甘草各一錢上爲咀水一鍾半煎服本方加黃連卽名黃連香薷飮
百一十味香薷飮
治伏暑身體倦怠神昏頭重吐瀉等症香薷二錢厚朴薑炒白扁豆炒人蔘黃芪白朮茯苓陳皮各一錢木瓜炙甘草各五分水二鍾煎七分食遠溫服
黃連香薷飮
治陽暑中熱香薷一斤厚朴半斤黃連四兩每服四錢如前煎服
局方縮脾飮
解伏暑除煩渴消暑毒止吐瀉霍亂草果砂仁烏梅肉炙甘草各四兩白扁豆炒乾葛一作乾薑各二兩上㕮咀每服四錢水煎冷服
局方七味滲濕湯和劑局方卷二滲濕湯
治寒濕所傷身體重著如坐水中小便或赤澁=小便或澁或出@和劑局方卷二大便溏泄因坐臥濕地或陰雨之所襲也乾薑茯苓各二錢白朮蒼朮炙甘草各一錢橘紅丁香各二分半水一鍾半薑三片棗一枚煎七分食前服
淸熱滲濕湯
方在寒陣百十一治濕熱浮腫小水不利
金匱防己黃芪湯
治風濕脈浮身重汗出惡風者防己黃芪去蘆各一兩炙甘草半兩白朮七錢半上㕮咀每用五錢生薑四片棗一枚水盞半煎八分溫服良久再服喘者加麻黃半兩胃中不和加芍藥氣上衝者加桂枝下有陳寒者加細辛服後當如蟲行皮中從腰下如氷後坐被上又以一被繞腰下溫令微汗差
百一除濕湯
治中濕身體重著腰腿痠疼大便溏小便或澁或利半夏麯厚朴蒼朮茯苓各一錢半陳皮七分藿香炙甘草各五分水二鍾薑七片棗一枚煎七分食遠服
羌活勝濕湯
治外傷濕氣一身盡痛者此方通治濕症羌活獨活各二錢防風藁本各一錢半川芎蔓荊子炙甘草各五分水二鍾煎八分食後溫服如身重腰痛沈沈然經有寒也加酒防己附子各五分
東垣升陽除濕湯
治脾胃虛弱不思飮食腸鳴腹痛泄瀉無度小便黃四肢困弱蒼朮一錢羌活防風半夏神麯益智仁澤瀉升麻柴胡各五分猪苓陳皮甘草麥蘗麵各三分上㕮咀作一服水三大盞生薑三片棗二枚煎至一盞去柤空心服
拔萃升陽除濕防風湯
治下痢下血大梗秘滯裏急後重數至圊而不能便或下白膿愼勿利之擧其陽則陰自降矣蒼朮酒浸去皮炒四錢防風二錢白朮白茯苓白芍藥各一錢上先將蒼朮用水一鍾半煎至一鍾入諸藥同煎至八分食前服
三因白朮酒
治中濕骨節疼痛白朮一=半@三因方卷二兩用酒三盞煎一盞不拘時頻服不能飮酒者以水代之
仲景五苓散
治暑熱煩燥霍亂泄瀉小便不利而渴淋澁作痛下部濕熱澤瀉一兩二錢半白朮猪苓茯苓各七錢半肉桂五錢古法爲細末每服二錢白湯調下日三服今法以水煎服
加減五苓散
治濕熱黃疸小水不利卽前五苓散去肉桂加茵陳各等分
加味五苓散
治濕勝身痛小便不利體痛發渴此太陽經解表滲利之劑治風濕寒濕藥也卽前五苓散加羌活
金匱茵陳五苓散
治黃疸茵陳蒿末十分五苓散五分上和勻先食飮方寸匕日三服
柴胡茵陳五苓散
治傷寒溫濕熱病發黃小便赤黑煩渴發熱此以汗下太早濕熱未除以致遍身發黃嘗用此治之甚效五苓散一兩加茵陳半兩柴胡木通各一錢半車前子一錢上分二服用水一鍾半燈草五十莖煎服連進數服小便淸利而愈因酒後者加乾葛二錢
四令散
卽前五苓散去肉桂
仲景猪苓湯
治傷寒下後=@傷寒論金匱要略脈浮發熱渴欲飮水小便不利及少陰病下利咳而嘔渴心煩不得眠者猪苓去皮茯苓澤瀉滑石阿膠各一兩上五味以水四升先煮四味取二升去滓內阿膠烊盡服七合日三服
茯苓湯
治濕熱泄瀉或飮食泄瀉茯苓白朮炒各五錢上用水煎食前服一方有芍藥等分名白朮散
胃苓湯
治脾濕太過泄瀉不止蒼朮陳皮厚朴甘草白朮猪苓茯苓澤瀉肉桂各等分每服五六錢薑五片棗二枚水煎服
橘半胃苓湯
治嘔吐泄瀉脹滿不下食不知味蒼朮米泔浸炒厚朴炙甘草人蔘白朮炒茯苓澤瀉茅根各二錢半夏製橘紅各一錢薑汁數匙水二鍾煎一鍾入薑汁再煎一二沸陸續飮之
柴苓湯
治身熱煩渴泄瀉柴胡黃芩白朮猪苓茯苓澤瀉上水煎服
加減柴苓湯
治諸疝此和肝腎順氣消疝治濕之劑柴胡半夏山梔炒白朮猪苓茯苓澤瀉甘草山査荔核煨各等分上㕮咀水二鍾薑三片煎八分食前服
局方眞人養臟湯
治大人小兒冷熱不調下痢赤白或如膿血魚腦裏急後重臍腹疼痛或脫肛墜下酒毒便血幷治之白朮芍藥各三錢粟殼蜜炙二錢人蔘當歸木香訶子肉豆蔲麵煨炙甘草各一錢肉桂五分水二鍾煎八分食遠服臟寒者加附子一錢
良方草果散
治中寒泄瀉腹痛無度厚朴薑汁炒二兩草豆蔲煨肉豆蔲麵煨各十個上每服三錢薑水煎服
經驗大橘皮湯
治濕熱內甚心腹脹滿水瀉小便不利滑石白朮猪苓茯苓澤瀉各二錢橘皮檳榔各一錢官桂甘草各五分水一鍾半生薑三片煎八分食遠服
消食導氣飮
治凡遇氣怒便作泄瀉此必因怒挾食所致其有脾土本虛不勝肝氣者此方主之人蔘白朮茯苓炙甘草香附川芎半夏靑皮陳皮木香砂仁枳實神麯上酌虛實增減用水一鍾半薑三片煎七分食遠溫服
外臺黃芩湯
治乾嘔下利半夏半升黃芩人蔘乾薑各三兩桂枝一兩大棗十二枚上六味以水七升煮取三升溫分三服
秘傳斗門方
治毒痢臟腑撮痛膿血赤白或下血片日夜不息及噤口惡痢裏急後重全不進食久渴不止他藥不能治者立見神效黑豆炒去皮一兩半粟殼蜜灸八錢地楡炙甘草各六錢乾薑炒四錢白芍藥炒三錢上㕮咀可分三四貼用水一鍾半煎七分食遠熱服
治痢簡易八方
外臺秘要方治痢下白膿不止用白麵一味炒熟搗篩煮米粥內方寸匕食之此療瀉痢日至百行藥所不及者也千金方治痢用薤白一握細切煮粥食之聖惠方治赤白痢疾以葱一握切和米煮粥空腹食之千金翼方用鷄子以醋煮極熟空腹食之治久痢赤白又方用乾薑於火內燒焦黑不可成炭放磁甁中閉冷爲末每服一錢米飮調下炙鷄散治脾胃氣虛腸滑下痢用黃雌鷄一隻製如食法以炭火炙之槌扁用鹽醋刷遍又炙令極熟而燥空腹食之一方治熱毒下血痢久不已用當歸黃連各三錢烏梅五個水煎八分空心服
類方麯朮丸
治暑濕暴瀉壯脾溫胃及治飮食所傷胸膈痞悶神麯炒蒼朮米泔浸一宿切炒等分上爲細末麵糊丸桐子大每服七八十丸米飮下不拘時
局方戊己丸
治脾經受濕瀉痢不止米穀不化臍腹刺痛吳茱萸泡炒黃連炒白芍藥各五兩一方黃連四兩芍藥三兩吳茱萸二兩上爲細末麵糊丸桐子大每服七十丸空心食前米飮下
聖惠雙荷散
治卒暴吐血藕節七節荷葉頂七個上入蜜一匙擂細水二鍾煎八分溫服或爲末蜜湯調下二錢亦妙
直指側柏散
治內損失血飮酒太過勞傷於內氣血妄行血如湧泉口鼻皆出須臾不救服此卽安又治男婦九竅出血側柏葉蒸乾一兩半人蔘荊芥穗燒灰各一錢上爲末每服三錢入飛羅麵三錢拌勻汲水調粘啜服
地黃煎
治吐血憂患內傷胸膈疼痛及虛勞唾血百病久服佳用生地黃一斤搗取汁於銀鍋或砂鍋微火煎一二沸入白蜜一斤再煎至三升每服半升日三服一方用生地黃汁一升生薑汁一合和勻溫服日三四次一方治虛勞吐血用生地黃五斤搗以好酒五升煮去渣服
局方枇杷葉散
治暑毒攻心嘔吐鮮血=治冒暑伏熱引飮過多脾胃傷冷飮食不和胸膈痞悶嘔噦惡心頭目昏眩口乾煩渴全不思食或陰陽不和致成霍亂吐利轉筋煩渴引飮@和劑局方卷二香薷二錢木瓜茅根麥門冬厚朴甘草各一錢陳皮丁香枇杷葉各五分上爲末每服二錢薑水煎服
阿膠散
治肺燥咳嗽不已及唾血阿膠炒白芨各二錢天門冬人蔘生地黃茯苓北五味子各一錢上以白芨爲細末餘藥用水一鍾半入蜜二匙秫米百粒生薑五片同煎熟入白芨末調食後溫服
良方阿膠散
方在婦人六安胎補血氣
錢氏阿膠散
方在小兒三四治小兒咳嗽喘急
綠雲散
治吐血人蔘阿膠炒珠百合柏葉上等分爲末每服二錢不拘時糯米飮調下
簡易黑神散
治一切吐血及傷酒食醉飽低頭掬損吐血致多幷血熱妄行口鼻俱出但聲未失無有不效百草霜村居者佳不拘多少上硏細每服二錢糯米煎湯下喜凉水者以新汲水調服衄血者用少許吹鼻皮破出血或炙瘡出血摻之卽止
局方黑神散
方在婦人五十治産後惡露不盡胎衣不下攻心腹痛
天門冬丸
治吐血咯血大能潤肺止嗽天門冬一兩杏仁炒貝母各七錢阿膠白茯苓甘草各五錢上爲細末煉蜜丸芡實大每噙化一丸津嚥下
髮灰散
治起居所傷小便尿血或忍尿脬轉臍下急痛小便不通又治肺疽心衄內崩吐血舌上出血亂髮燒灰卽血餘也上每服二錢以米醋湯調服
棕灰散
治大腸下血不止或婦人崩漏下血敗棕不拘多少燒灰存性爲細末每服二錢空心好酒或淸米飮調服
寶鑑平胃地楡湯衛生寶鑑卷十六香附子黑附子益智仁芍藥白芍藥
治邪陷陰分則陰結便血蒼朮陳皮厚朴甘草人蔘白朮茯苓乾薑炒當歸芍藥升麻乾葛香附神麯地楡各等分上咀每服五錢加薑棗煎空心服
海藏愈風湯
一名擧卿古拜散治一切失血筋脈緊急産後或汗後搐搦荊芥穗爲細末上先炒大豆黃卷以酒沃之去黃卷取淨汁調前末三四錢服之輕者一服重者二三服卽止氣虛者忌服童便調亦可
局方小烏沈湯
治氣逆便血不止香附醋炒炙甘草各四兩烏藥一兩上爲末每服二錢食前鹽湯下
除濕和血湯
治陽明經濕熱虛陷便血腹痛白芍藥一錢半熟地黃生地黃當歸身酒拌牡丹皮黃芪炙炙甘草各一錢蒼朮陳皮升麻秦艽肉桂生甘草各五分水二鍾煎八分空心候宿食消盡熱服
驅瘧飮
治諸瘧久瘧不愈者人蔘白朮茯苓甘草靑皮陳皮蒼朮炒半夏製厚朴草果檳榔各一錢良薑五分水二鍾棗二枚烏梅一個煎八分食遠服
袪瘧飮
三發後火盛氣强者可因其衰而減之立效知母去毛淨鹽酒炒過五錢山査肉橘紅枳實各一錢半貝母去心紫蘇各一錢檳榔八分柴胡七分炙甘草三分上用水二鍾煎一鍾又將滓再煎至八分幷一處露過宿臨發日早溫服一半未發前一時許再溫服後半
截瘧飮
史崇質傳云得之四明胡君屢試屢驗黃芪炙一錢六分人蔘白朮白茯苓砂仁草果橘紅五味子各一錢甘草七分烏梅三枚水二鍾薑三片棗二枚煎一鍾溫服
濟生萬安散
治一切瘧病之初邪盛氣壯者進此藥以逐邪取效若氣虛胃弱及姙婦皆不宜用蒼朮陳皮厚朴薑炒炙甘草檳榔常山酒浸各一錢半上咀水一鍾半煎八分露一宿臨發早溫服忌熱物
濟生鱉甲飮子
治瘧疾久不愈脇下痞滿腹中結塊名曰瘧母黃芪白朮橘紅厚朴製甘草鱉甲醋炙白芍藥川芎草果仁檳榔各等分上㕮咀每服五七錢水一鍾薑七片棗一枚烏梅少許煎七分溫服無時
濟生淸脾飮
治癉瘧脈來弦數但熱不寒或熱多寒少口苦咽乾小便赤澁柴胡黃芩白朮半夏厚朴製茯苓靑皮草果仁甘草各等分每服四五錢水一鍾半薑三片棗一枚未發前服忌生冷油膩寒多者可加肉桂熱多者可加黃連
治諸瘧通用和劑局方卷三治脾寒瘧疾
川芎白芷蘇葉靑皮陳皮草果良薑炙甘草上等分㕮咀每服五錢水一鍾半煎七分溫服留滓兩服幷煎當發日進三服不以時加薑煎亦治寒瘧
簡易七寶飮
治一切瘧疾不拘寒熱鬼瘧食瘧厚朴薑製靑皮陳皮甘草常山草果檳榔各一錢上用酒水各一鍾共煎一鍾將滓亦如前再煎一鍾各別放俱露一宿至次日當發侵晨面東先服頭服少頃再飮二服大有神效
簡易四獸飮
治諸瘧和胃消痰人蔘白朮茯苓半夏陳皮草果烏梅各等分炙甘草減半大棗三枚生薑五片上咀以鹽少許醃食頃濕紙厚裹慢火煨香熟每服四五錢水一鍾半煎七分溫服
局方常山飮
治瘧疾發散不愈漸成癆瘵良薑二十兩常山草果知母烏梅肉炙甘草各一斤上咀每服五錢薑五片棗一枚水煎服
丹溪截瘧丹
雄黃一兩人蔘五錢上爲末於端午日用粽子尖丸桐子大每服一丸發日早面東井花水呑之忌諸熱味
集成截瘧常山飮
常山草果檳榔知母烏梅穿山甲炙炙甘草上等分用水酒各一鍾煎至一鍾露一宿發前二時溫服如吐則順之
寶鑑交加飮子
治痰食瘴氣虛寒等瘧肉荳蔲草豆蔲各二個一煨一生厚朴二錢半炒半生大甘草二寸半生半炙生薑一兩半生半煨上水一鍾半煎八分發日空心服未愈再服
柴平湯
治脈濡濕瘧一身盡痛手足沈重寒多熱少柴胡黃芩人蔘半夏蒼朮陳皮厚朴甘草水二鍾加薑棗煎服
局方人蔘養胃湯
治外感風寒內傷飮食寒熱頭痛身體拘急山嵐瘴氣疫癘瘧疾等症蒼朮一錢半夏橘紅厚朴薑製各八分人蔘茯苓藿香草果各五分炙甘草三分薑七片烏梅一個水煎服
和解散
治瘴病初作胸腹滿悶頭眩發熱甘草炒四兩藁本桔梗各三兩厚朴薑汁炒陳皮各二兩蒼朮半斤米泔浸一宿二兩上爲粗末每服五七錢水一鍾半薑三片棗二枚煎七分熱服日三服夜一服此藥不拘傷風傷寒初作未分證候任服之大能助胃祛邪和解百病
檳榔煎
治山嵐瘴氣寒熱嘔吐腹滿不思飮食蒼朮陳皮厚朴薑製草果檳榔各一錢甘草一寸生薑煨一塊水一鍾半棗三枚煎八分食遠熱服
屠酥酒
辟山嵐瘴氣瘟疫等氣麻黃防風桔梗細辛蒼朮製川椒去合口者乾薑肉桂去粗皮各等分上爲粗末絹囊貯浸酒中密封甁口三日後可服每日空心服一二杯冒露遠行辟諸邪氣但不宜多飮使醉
降椒酒
辟一切瘴氣尋常宜飮之降眞香二兩細剉川椒一兩去合口者上用絹囊貯浸無灰酒中約二斗許每日飮數杯百邪皆不能犯兼治風濕脚氣疝氣冷氣及背面惡寒風疾有效
局方省風湯
治中風挾熱挾痰口噤口眼歪斜攣急疼痛風盛痰實防風南星生用各二錢半夏浸洗生用黃芩甘草各一錢水二鍾生薑五片煎八分不拘時服此藥同導痰湯合服尤妙
局方八風散
治風氣上攻頭目昏眩肢體拘急煩疼或皮膚風瘡癢痛及寒壅不調鼻塞聲重羌活防風各三斤人蔘黃芪炙炙甘草各二斤前胡去蘆白芷各一斤藿香去土半斤上爲細末每服二錢水一鍾入薄荷少許煎七分食後溫服或用臘茶淸調服一錢亦可小兒虛風用臘茶淸調下半錢更量兒大小加減服
防風當歸湯
治發汗過多發熱頭搖口噤脊背反張太陽兼陽明證也宜去風養血熟地黃當歸川芎防風各等分每服一兩水二鍾煎一鍾溫服
順風勻氣散
治中風中氣半身不遂口眼喎斜先宜服此烏藥一錢半人蔘白朮天麻各五分靑皮白芷沈香甘草各四分紫蘇木瓜各三分水一鍾半薑三片煎七分食遠服
簡易星香湯
治中風痰盛服熱藥不得者凡痰厥氣厥身熱面赤者宜服之南星八錢木香一錢上作二貼水二鍾生薑十片煎七分不拘時服
濟生八味順氣散
治氣厥身冷似中風凡患中風者先服此藥順氣次進治風藥人蔘白朮茯苓靑皮陳皮白芷台烏各一兩甘草半兩上咀每服三錢水一盞煎七分溫服
機要大秦艽湯
治中風外無六經之形證內無便溺之阻隔血弱不能養筋故手足不能運動舌强不能言語宜養血而筋自愈秦艽石膏各一錢黃芩熟地生地當歸芍藥川芎白朮茯苓甘草羌活獨活防風白芷各七分細辛五分春夏加知母一錢水二鍾煎一鍾溫服如遇天陰加生薑七片如心下痞加枳實五分按此湯自河間東垣而下俱用爲中風之要藥夫旣無六經之外證而胡爲用羌防辛芷等藥旣內無便溺之阻隔而何用石膏秦艽黃芩之類其爲風寒痛痺而血虛有火者乃宜此方耳
拔萃養血當歸地黃湯
治中風少血偏枯筋脈拘攣疼痛熟地黃當歸芍藥川芎防風藁本白芷各一錢細辛五分水一鍾半煎八分食遠溫服
薏苡仁湯
治中風流注手足疼痛麻痺不仁難以伸屈薏苡仁當歸芍藥蒼朮米泔浸切炒麻黃官桂甘草水一鍾半生薑七片煎八分食前服自汗去麻黃有熱減官桂
滌痰湯
治中風痰迷心竅舌强不能言南星製半夏泡七次各二錢半橘紅一錢半茯苓枳實麩炒各一錢石菖蒲人蔘各一錢竹茹七分甘草五分水一鍾半生薑五片煎八分食後服
淸心散
治風痰不開靑黛硼砂薄荷各二錢牛黃氷片各三分上爲細末先以蜜水洗舌後以薑汁擦舌將藥末蜜水調稀擦舌本上
簡易虎骨散
治半身不遂肌肉乾瘦爲偏枯忌用麻黃發汗恐枯津液惟此方潤筋去風當歸烏蛇肉各二兩赤芍藥白朮續斷藁本虎骨各一兩上爲細末每服二錢食後溫酒調下若骨中煩疼加生地黃一兩若臟寒自利加天雄半兩
虎骨散
治風毒走注疼痛不定少得睡臥虎脛骨醋炙龜板醋炙各二兩牛膝酒浸五加皮檳榔羌活天麻各一兩當歸赤芍藥防風骨碎補去毛血竭別硏沒藥別硏自然銅醋焠蒼耳子炒各七錢半白芷白附子炮桂心各半兩上爲細末每服二錢溫酒調下不拘時
交加散
治瘈瘲或戰振或産後不省人事口吐痰涎當歸荊芥穗等分上爲細末每服二錢水一鍾酒少許煎七分灌服神效
良方交加散
方在婦人百治經脈結聚不調腹中撮痛
潔古四白丹
淸肺氣養魂魄以中風多昏冒氣不淸利也兼能下强骨髓白芷一兩人蔘白朮白茯苓甘草香附川芎砂仁防風各半兩羌活獨活薄荷各二錢半知母細辛各二錢白檀香藿香各一錢半麝香一錢別硏牛黃片腦各五分別硏甜竹葉上爲末煉蜜爲丸每兩作十丸臨睡嚼一丸煎愈風湯送下上淸肺氣下强骨髓
續斷丹
治中風寒濕筋攣骨痛牛膝酒浸杜仲炒續斷萆薢酒浸乾木瓜各二兩上爲末煉蜜和丸每兩作四丸每服一丸細嚼溫酒下不拘時
濟生豨薟丸
治中風口眼喎斜時吐涎沫語言蹇澁手足緩弱豨薟草生於沃壤間帶猪氣者是五月五日或六月六日採葉洗淨不拘多少九蒸九曬每蒸用酒蜜洒之蒸一飯頃九蒸畢日乾爲末煉蜜丸桐子大每服百丸空心溫酒米飮任下一方每豨薟草一斤加四物料各半兩川烏羌活防風各二錢丸服
蠲痺湯
治周痺及手足冷痺脚腿沈重或身體煩疼背項拘急黃芪當歸赤芍藥煨羌活薑黃各一錢半甘草五分水二鍾薑三片棗二枚不拘時服
三痺湯
治血氣凝滯手足拘攣風痺等疾皆效人蔘黃芪白茯苓熟地黃當歸白芍藥川芎甘草獨活防風細辛桂心秦艽牛膝杜仲薑汁炒續斷各等分水二鍾薑三片棗一枚煎七分不拘時服
加味五痺湯
治五臟痺症人蔘白朮脾痺倍用茯苓當歸白芍藥煨川芎或倍用各一錢五味子十五粒細辛七分甘草五分水二鍾薑一片煎八分食遠服肝痺加柴胡棗仁心痺加麥冬茯神遠志犀角脾痺加厚朴砂仁枳實神麯肺痺加麻黃杏仁半夏紫菀腎痺加黃芪官桂獨活牛膝杜仲萆薢
人蔘散
治肝脾氣逆胸脇引痛眠臥多驚筋脈攣急此藥鎭肝去邪人蔘二兩黃芪炙茯神棗仁微炒杜仲炒各一兩熟地黃芎藭羌活秦艽去蘆細辛去苗五味子丹砂細硏各半兩上爲細末入丹砂再硏勻每服一錢不拘時溫酒調下日三服
六味茯苓湯
治肢體手足麻痺多痰唾眩冒者赤茯苓半夏製橘紅各二錢桔梗去蘆枳殼麩炒炙甘草各一錢水二鍾薑五片煎八分不拘時服
枳實散
治心痺胸中氣堅急心微痛氣短促咳唾亦痛不能飮食靑皮一兩桔梗枳實麩炒桂心細辛各七錢半上㕮咀每服三錢水一鍾生薑一錢半煎六分不拘時服
紫蘇子湯
治肺痺心胸滿塞上氣不下紫蘇子炒八兩半夏湯泡五兩橘紅桂心各三兩人蔘白朮炙甘草各二兩上㕮咀每服四五錢水一鍾生薑五片棗二枚煎七分不拘時溫服
除濕蠲痛湯
治風濕痛痺蒼朮米泔浸炒二錢白朮茯苓澤瀉羌活各一錢半陳皮一錢甘草四分水二鍾煎八分入薑汁竹瀝各二三匙服痛在上者加桔梗桂枝威靈仙痛在下者加牛膝黃柏木通防己
桂心散
治風邪走注疼痛當歸芎窮白芷威靈仙桂心木香白殭蠶炒地龍去土炒乾漏蘆各半兩上爲細末每服二錢溫酒調下不拘時
濕鬱湯
治雨露所襲或嵐氣所侵或坐臥濕地或汗出衣衫濕鬱其狀身重而痛倦怠嗜臥遇陰寒則發脈沈而細緩者是也蒼朮三錢白朮白茯苓半夏製橘紅厚朴薑汁炒香附撫芎羌活獨活各一錢甘草五分生薑五片水煎服
趁痛散
當歸牛膝酒洗香附童便洗羌活甘草桃仁紅花地龍酒炒五靈脂酒炒乳香沒藥上爲末每服二錢酒調服或加酒炒芩檗
秦艽地黃湯
治風熱血燥筋骨作痛生地黃當歸白芍藥川芎甘草秦艽羌活荊芥防風升麻白芷蔓荊子大力子蒸各一錢上水煎服
活絡飮
治風濕痺痛諸藥不效當歸川芎白朮羌活獨活各一錢甘草五分水一鍾半薑五分煎七分溫服
寶鑑獨活寄生湯衛生寶鑑卷十五當歸熟地芍藥各錢半兩一劑量景岳
治腎虛臥冷寒濕當風腰脚疼痛獨活一錢熟地黃當歸芍藥川芎人蔘茯苓甘草牛膝杜仲炒桑寄生秦艽防風細辛桂心水一鍾半薑三片煎七分空心服
透經解攣湯
治風熱筋攣骨痛穿山甲炮三錢白芷一錢當歸羌活荊芥防風天麻蟬蛻去土紅花蘇木甘草各七分川芎連翹各五分上酒水各半煎服
薰蒸方
治腎氣衰弱或肝脾腎三經受風寒濕氣停於腿膝經絡致成脚痺疼痛宜用此藥和營衛通經絡是亦治痺之法花椒一撮葱切三大莖鹽一把小麥麩約四五升酒一盞醋不拘多少以拌前件至潤爲度上放銅器內炒令極熱攤臥褥下將患脚薰蒸其上蓋以衣被穩臥一時要汗出爲度勿見風或加薑桂亦妙
薰洗痛風法
治手足冷痛如虎咬者上用樟木屑一斗以急流水一擔煮沸將樟木屑入大桶內用前湯泡之桶邊放一兀凳桶內安一矮凳令病人坐桶邊放脚在桶內外以草薦一領圍之勿令湯氣入眼恐致壞眼其功甚捷
愈風丹
治足三陰虧損風邪所傷肢體麻木手足不隨等症羌活十四兩熟地生地當歸各一斤杜仲七兩牛膝酒浸焙乾萆薢別硏細天麻玄參各六兩獨活五兩肉桂三兩煉蜜丸桐子大每服五七十丸或百丸空心食前溫酒或白湯下
易老天麻丸
治諸風肢節麻木手足不隨等症當歸二十兩生地一斤羌活十兩萆薢別硏末牛膝酒浸三日焙乾天麻製同前各六兩製附子一兩丸服如前法一方有杜仲七兩玄參六兩獨活五兩按此方與前愈風丹大同但生地性凉恐滯經絡宜改用熟地爲妥且以六十四兩之諸藥而佐以一兩之附子果能效否此最少亦宜四兩或六兩方可也
愈風燥濕化痰丸
治歷節風濕痰壅滯晝夜疼痛無休者白朮炒蒼朮米泔浸杜仲薑汁炒各二兩川芎薏仁牛膝酒浸巴戟破故炒各一兩生地當歸羌活獨活防風天麻南星半夏陳皮木香沈香防己川烏全蝎牙皂瓦炒殭蠶各五錢上爲末酒糊丸桐子大每服百丸空心食前酒送下日二次食乾物壓之
活絡丹
治中風手足不用日久不愈經絡中有濕痰死血者川烏炮去皮臍草烏炮去皮膽星各六兩地龍去土焙乾乳香去油沒藥各二兩二錢蜜丸桐子大每服二三十丸溫酒茶淸任下
東垣開結導飮丸
治飮食不消心下痞悶腿脚腫痛白朮炒茯苓澤瀉半夏製陳皮炒神麯炒麥芽炒各一兩靑皮枳實炒乾薑各五錢如有積塊者加巴霜錢半爲末湯浸蒸餠爲丸梧子大每服四五丸或十丸溫水下此內傷飮食脾胃之氣不能運行上升則注爲脚氣故用此以導引行水化脾氣也
換骨丹
通治諸風痺痛兼治鶴膝風此與後史國公浸酒方大同茄根洗淨二兩枸杞一兩半當歸羌活獨活防風牛膝萆薢秦艽敗龜板虎骨酥炙晩蠶沙松節各一兩酒糊丸服或酒浸或爲末服亦可
局方換腿丸
治足三陰經虛爲風寒熱濕所侵發爲攣痺縱緩疼痛上攻胸脇下至脚膝足心發熱行步艱難薏仁防己木瓜石斛南星羌活防風萆薢檳榔石南葉各四兩黃芪一兩半當歸天麻牛膝酒浸續斷各一兩上爲末酒糊丸梧子大每服五七十丸空心鹽酒下
史國公浸酒方
一名萬病無憂酒治諸風五痺左癱右瘓四肢頑麻口眼歪斜骨節痠痛諸般寒濕風氣效難盡述乾茄根八兩飯上蒸熟枸杞五兩當歸羌活防風去蘆牛膝萆薢秦艽鱉甲炙晩蠶沙松節各二兩虎脛骨酒浸一日焙乾酥炙用無灰酒一斗絹袋盛藥入酒內封十日可服取飮時不可面向罈口恐藥氣衝人頭面飮酒不可間斷飮盡將藥渣曬乾爲末米糊丸桐子大空心酒下五十丸忌發風動氣等物
類方煨腎散
治腰痛人蔘當歸肉蓯蓉杜仲巴戟破故紙鹿角霜秋石各等分爲末用猪腰子一個洗淨血水淡鹽浥過劈開兩半勿令斷中間細細花開用前藥摻入別用稀絹裹線縛定外用小砂罐入酒少許用紙封固毋令泄藥氣煮腰子候熟取食之仍飮醇酒三杯立愈
調營活絡飮
治失力閃腰或跌撲瘀血及大便不通腰痛當歸牛膝杏仁硏如泥大黃各二錢川芎一錢半生地芍藥羌活紅花各一錢桂枝三分水一鍾半煎八分食前溫服
胡桃湯
治腎虛腰痛胡桃肉杜仲補骨脂各四兩一作各四錢上㕮咀分二貼用水二鍾煎七分空心服
良方鷄鳴散
治脚氣第一品藥不問男女皆可服如感風濕流注脚痛不可忍筋脈浮腫者幷宜服之其效如神檳榔七枚木瓜橘紅各一兩桔梗去蘆生薑連皮各半兩吳茱萸蘇葉各三錢上㕮咀用水三大碗慢火煎至一碗半取渣再入水二碗煎取一小碗兩汁相和安置床頭次日五更分作三五次冷服之冬月略溫亦可服了用乾物壓下如服不盡留次日漸漸服之亦可服藥至天明當下黑糞水卽是腎家所感寒濕之毒氣也至早飯時必痛住腫消只宜遲喫飯使藥力作效此藥幷無所忌
茱萸木瓜湯
治脚氣衝心悶亂不識人手足脈欲絶檳榔二兩乾木瓜一兩吳茱萸半兩上㕮咀每服八錢水一鍾半生薑五片煎八分不拘時溫服
立效散
治脚氣攻心此方消腫甚效及治暴腫檳榔七枚生薑二兩木瓜吳茱萸陳皮紫蘇各一兩上水三升煎一升分作二服
丹溪防己飮
治脚氣生地黃川芎白朮甘草梢木通防己蒼朮鹽水炒黃柏酒炒檳榔犀角各等分上水煎服大便實加桃仁小便澁加牛膝有熱加黃芩黃連大熱及時令熱加石膏有痰加竹瀝薑汁
紫蘇散
治脚氣上氣心胸壅悶不得眠臥蘇葉桑白皮赤茯苓木瓜檳榔各一兩炙甘草紫菀前胡去蘆杏仁去皮尖百合各七錢上㕮咀每服八錢水一鍾半生薑五片煎八分不拘時溫服
三因紫蘇子湯
治脚氣陰陽交錯上重下虛中滿喘急嘔吐自汗蘇子炒半夏製各一錢歸身厚朴薑汁炒前胡甘草炒各七分陳皮肉桂各四分水一鍾半薑三片煎七分不拘時服
濟生檳榔湯
治一切脚氣散氣疎壅檳榔木瓜五加皮香附蘇葉陳皮炙甘草各七分上㕮咀水一鍾半生薑三片煎服
加減檳榔湯
治一切脚氣脚弱名曰壅疾貴在疎通春夏尤宜服之檳榔蘇葉橘紅各一兩炙甘草半兩上每服五七錢水一鍾半生薑五片煎八分不拘時溫服如脚痛不已者加木香五加皮婦人脚痛加當歸室女脚痛多是肝血滯實宜加赤芍藥中滿不食加枳實痰厥或吐加半夏腹痛大便不通用此湯下靑木香丸或加大黃小便不利加木通轉筋者加吳茱萸脚腫而痛者加大腹皮木瓜脚痛而熱加地骨皮
檳榔散
治脚氣衝心煩悶不識人木香檳榔茴香各半兩上㕮咀每服五錢以童便一鍾煎七分不拘時溫服
活人桑白皮散
治脚氣盛發上氣喘促兩脚浮腫小便赤澁腹脇脹滿氣急坐臥不得赤茯苓二兩防己木香大腹子各一兩半桑白皮郁李仁各一兩木通蘇子靑皮檳榔各七錢半上每服三五錢薑三片水煎服
木香散
治脚氣衝心煩悶臍下氣滯木通檳榔各一兩木香半兩上㕮咀每服八錢水一鍾半生薑五片葱白七寸煎八分不拘時溫服
木通散
治脚氣遍身腫滿喘促煩悶桑白皮赤茯苓檳榔各二兩蘇葉猪苓木通去皮各一兩上㕮咀每服五七錢水一鍾半生薑五片葱白七寸煎一鍾不拘時溫服
人蔘桂心散
治脚氣嘔逆心煩不能飮食人蔘去蘆赤茯苓麥門冬橘紅檳榔各一兩桂心七錢半上㕮咀每用八錢水一鍾半加生薑七片煎服
橘皮湯
治脚氣痰壅嘔逆心胸滿悶不思飮食人蔘去蘆橘紅蘇葉各一兩上㕮咀每服八錢水一鍾半生薑五片煎一鍾不拘時溫服
集驗半夏散
治脚氣煩悶嘔逆心胸壅悶不能飮食蘇葉一兩半半夏泡七次切桂心各七錢半人蔘去蘆橘紅赤茯苓檳榔前胡去蘆各一兩上㕮咀每服五七錢水一鍾半生薑七片淡竹茹二錢煎七分溫服無時
大腹皮散
治諸脚氣浮腫心腹痞悶小便不利大腹皮三兩木瓜檳榔烏藥蘇葉蘇子橘紅荊芥穗各一兩桑白皮蘿蔔子枳殼麩炒沈香各半兩上㕮咀每服八錢水一鍾半薑五片煎八分溫服御醫藥方加木通白茯苓炒茴香炙甘草四味卽名沈香大腹皮散
活人大腹子散
治風毒脚氣肢節煩疼心神壅悶枳殼二兩大腹子木瓜赤芍藥桑白皮木通紫蘇靑皮羌活獨活荊芥各一兩上每服四錢水一盞薑五片葱白七寸煎空心溫服
地黃湯
治穿心脚氣熟地黃四兩當歸二兩芍藥川芎牛膝酒浸三奈各一兩杜仲半兩薑汁炒上㕮咀每服一兩水一鍾半煎八分不拘時溫服
木瓜湯
治脚氣木瓜大腹羌活紫蘇木香炙甘草各一錢茯苓陳皮各八分水一鍾半煎八分食前服
沈香湯
治脚氣攻心煩悶氣促脚痠疼赤芍一錢半紫蘇一錢木通沈香檳榔各五分吳茱萸三分水一鍾半生薑三片煎八分不拘時溫服
續斷丸
治風濕流注四肢浮腫肌肉麻痺當歸天麻防風萆薢續斷附子各一兩乳香沒藥各半兩川芎七錢半上爲細末煉蜜丸桐子大每服四十丸空心溫酒或米飮下
本事續斷丸本事方卷四思仙續斷丸
治肝腎風寒氣弱脚不可踐地脚瘠疼痛=腰脊疼痛@本事方卷四風毒流注下部行止艱難小便餘瀝此藥補五臟內傷調中益氣凉血强筋骨生地黃杜仲各五兩萆薢四兩牛膝酒浸續斷薏仁五加皮羌活防風各三兩上爲末用好酒三升化靑鹽三兩用木瓜半斤去皮子以前鹽酒煮成膏和藥爲丸梧子大每服五七十丸空心食前溫酒鹽湯任下
保命牛膝丸
治腎肝虛損骨痿不能起於牀筋弱不能收持宜益精緩中兎絲子酒煮肉蓯蓉酒浸牛膝酒浸杜仲炒萆薢防風白蒺藜各等分官桂減半上爲末酒煮猪腰子搗和丸桐子大每服五七十丸空心溫酒送下
本事酒浸牛膝丸
治腰脚筋骨痠軟無力牛膝三兩炙黃川椒去合口者虎骨眞者醋炙黃各半兩附子一枚炮去皮臍上㕮咀用生絹作袋盛藥以煮酒一斗春秋浸十日夏七日冬十四日每日空心飮一大盞酒盡出藥爲末醋糊丸每服二三十丸空心溫酒鹽湯任下忌動風等物
茱萸丸
治脚氣入腹喘急欲死吳茱萸泡木瓜等分上爲末酒糊丸梧子大每服五七十丸至百丸空心酒飮任下或以木瓜蒸爛硏膏丸服尤妙此方內加大黃名三將軍丸
東垣健步丸
治脚膝無力屈伸不得腰背腿脚沈重行步艱難防己酒洗一兩柴胡滑石炒天花粉酒洗羌活炙甘草各五錢防風澤瀉各三錢苦參酒洗川烏各一錢肉桂五分上爲細末酒糊丸桐子大每服七八十丸煎愈風湯空心送下
調元健步丸
治陰虛血少濕熱兼行足履無力牛膝鹽酒浸三兩枸杞當歸酒洗川黃柏鹽酒炒各二兩白芍藥微炒白茯苓白朮炒蒼朮陳皮各一兩五加皮木瓜各八錢川續斷七錢防己澤瀉各五錢炙甘草三錢蜜丸桐子大空心鹽湯送下七八十丸或百丸
三因勝駿丸
治元氣不足爲寒濕之氣所襲腰足攣拳或脚面連指走痛無定筋脈不伸行步不隨常服益眞氣壯筋骨木瓜四兩附子炮製熟地酒蒸當歸棗仁炒天麻防風木香牛膝各二兩炙甘草全蝎炒沒藥各一兩羌活乳香各半兩麝香二錢上爲末用生地黃三斤以無灰酒四升煮乾曬二日杵爛如膏入前末和勻杵千餘下每兩作十丸每服一二丸細嚼臨臥酒下作小丸服亦可
神應養眞丹
治厥陰經爲四氣所襲脚膝無力或右瘓左癱半身不遂手足頑麻語言蹇澁氣血凝滯遍身疼痛熟地黃酒蒸搗當歸酒浸片時搗芍藥川芎兎絲子酒製羌活天麻木瓜各等分上爲末入地黃當歸二膏加蜜搗丸桐子大每服百丸空心酒下鹽湯亦可
透骨丹
專治脚氣白茯苓二兩木香一兩半木瓜羌活川芎檳榔沈香乳香別硏川烏炮各一兩上爲末麯糊丸梧子大食前薑湯下六七十丸
本事虎骨酒
去風補血益氣壯筋骨强脚力熟地黃牛膝萆薢薏苡仁仙靈脾虎脛骨眞者各二兩上剉細絹袋盛浸酒二斗飮了一盞入一盞可得百日婦人去牛膝
活人薏仁酒
治脚痺薏苡仁牛膝各二兩熟地黃一兩半五加皮杜仲獨活防風海桐皮各一兩白朮半兩上爲粗末以生絹袋盛用好酒五升浸春秋一冬二七日夏月分作數貼逐貼浸酒用之每日空心服一盞或半盞日三四服常令酒氣不絶久服覺皮膚下如有蟲行卽風濕氣散
椒艾囊
治脚氣極效及避一切脚氣風氣毒氣川椒淨一斤艾葉揉半斤草烏二兩爲粗末上三味和勻用布袱鋪如棉褥裹足底及足脛卽用火踏下加微火烘踏於上使椒艾之氣得行於足自然寒濕風毒諸氣皆得消散立能止痛痛止後仍要三二日一爲之或夜臥包之達旦去之用此方法無不效者
丹溪敷脚氣方
治脚氣腫痛芥菜子白芷等分上爲末薑汁和敷痛處
蕪荑散
治大人小兒蛔咬心痛不可忍或吐靑黃綠水涎沫或吐蟲出發有休止此蛔心痛也宜此主之乾漆一兩槌碎炒大煙盡蕪荑雷丸各半兩上爲細末每服三錢用溫水七分鍾調=七鍾分調和服不拘時甚者不過三服小兒每服五分
直指蕪荑散
取諸蟲鷄心檳榔蕪荑各三錢木香一錢上爲末作一服先以酸石榴根煎湯俟五更時乃嚼炙肉引蟲頭向上然後以石榴根湯調藥溫服蟲自軟困而下
榧子煎
治寸白蟲化爲水細榧子四十九枚去殼以砂糖水半盞用砂鍋煮乾熟食之每月上旬平旦空心服七枚七日服盡蟲化爲水永瘥一方以百枚食盡佳不能食者盡五十枚經宿蟲消自下幷治三蟲神效方也
聖效方
治寸白蟲神效檳榔半兩南木香二錢上爲細末每服三錢濃米飮調下須五更空心先嚼炙肉只嚥汁下咽吐其肉隨卽服藥辰巳間當蟲下盡去病根此方簡易屢驗
仲景烏梅丸
治胃寒吐蛔蛔厥等症烏梅三十個黃連炒一兩六錢乾薑一兩黃柏炙人蔘附子炮桂枝細辛各六錢當歸酒浸川椒去目及閉口者各四錢撮要作各四兩上硏末先將烏梅用酒蒸爛擣膏加煉蜜丸桐子大每服一二十丸日三服忌生冷滑物或用理中湯下成無己曰肺欲收急食酸以收之烏梅之酸以收肺氣脾欲緩急食甘以緩之人蔘之甘以緩脾氣寒淫於內以辛潤之當歸桂椒細辛之辛以潤內寒寒淫所勝平以辛熱薑附之辛熱以勝寒蛔得甘則動得苦則安黃連黃柏之苦以安蛔
濟生烏梅丸
方在固陣六十治大便下血
神授散
方在因陣二五五治傳屍癆蟲
寶鑑川楝散
治諸疝小腸氣川楝子一兩用巴豆十五粒打破同炒黃去巴豆不用木香小茴香鹽炒各一兩上爲末空心酒下二錢
荔核散
治疝氣陰核腫大痛不可忍荔枝核十四枚用新者燒焦裂川楝肉小茴香各二錢大茴香炒木香沈香靑鹽食鹽各一錢上爲細末每三錢食前熱酒調服
經驗蒼朮散
治下元虛損偏墜腎莖痛楚眞芽山蒼朮六斤分六製一斤用老米泔水浸二日夜一斤酒浸二日切片曬乾一斤用斗子靑鹽半斤同炒黃色不用鹽一斤用小茴香四兩同炒黃色去茴香不用一斤用大茴香四兩同炒如前一斤用桑椹二斤取汁拌製曬乾上爲細末每服三錢空心酒下
寶鑑天台烏藥散
治小腸疝氣牽引臍腹疼痛烏藥木香茴香炒良薑炒靑皮各半兩檳榔二個川楝子十個巴豆七十粒上將巴豆微打破同川楝子加麩炒黑去麩及巴豆不用其餘共爲細末每服一錢溫酒下甚者薑酒下
百選桃仁膏
治氣血凝滯疝氣膀胱小腸氣痛不可忍桃仁炒去皮尖大茴香炒上等分爲末每服二錢葱白二寸煨熟蘸藥細嚼空心熱酒下
局方守效丸和劑局方
治㿗疝不痛者之要藥川芎白芷蒼朮半夏南星枳實一云橘核山査上等分爲末薑汁糊丸桐子大每服七八十丸鹽湯下有寒加茱萸有熱加山梔子又或加靑皮荔枝核
來復丹
治伏暑泄瀉裏寒外熱其效如神及治諸腹痛疝氣小兒驚風硝石一兩同硫黃爲末入磁碟內用微火炒以柳枝攪結砂子火不可大恐傷藥力再硏極細名二氣末五靈脂澄去砂橘紅靑皮各二兩一作各二錢舶上硫黃太陰玄精石各一兩上爲末醋糊丸豌豆大每服三十丸空心米飮下伏暑悶亂紫蘇湯下大人疝氣諸痛悉宜服之小兒驚風欲絶硏碎米湯下
衛生潤腸湯
治大便燥結不通熟地黃生地黃當歸尾大黃煨生甘草各五錢麻子仁桃仁各一錢紅花五分上用水二盞煎一盞空心服
通幽湯
治大便燥結堅黑腹痛熟地生地歸梢大黃桃仁泥紅花各一錢升麻二分水一鍾半煎服古方加麻仁甘草卽名潤燥湯
東垣導滯通幽湯
治幽門不通氣不升降大便閉塞凡脾胃初受熱中多有此症治在幽門以辛潤之歸身桃仁泥升麻稍各一錢熟地生地各五分紅花炙甘草各三分水二鍾煎一鍾調檳榔末五分稍熱服
河間厚朴湯河間六書
治大便氣秘不通不能飮食小便淸利者謂之虛秘此湯主之蓋實秘者物也虛秘者氣也白朮二錢厚朴一錢半半夏陳皮枳殼甘草各一錢水一鍾半薑三片棗三枚煎八分食遠服如不通加大黃一錢
會編皂角散
治大小便關格不通經三五日者大皂角燒存性上爲末米湯調下又以猪脂一兩煮熟以汁及脂俱食之又宜以八正散加檳榔枳殼桃仁燈心朴硝茶葉煎服
良方三仁丸
治大腸有熱津液竭燥大便澁火麻仁柏子仁松子仁各一兩上硏勻用黃蠟半兩溶化和丸桐子大每服二十丸食前米飮下未快加數服之
脾約丸
方在攻陣九三通大便秘結
東垣潤腸丸
治胃中伏火大便秘澁不通不思飮食或風結血秘皆須潤燥和血疎風則自通矣麻仁桃仁去皮尖各一兩歸稍大黃煨羌活各五錢上以二仁別硏爲泥外爲細末煉蜜爲丸桐子大每服三五十丸空心白湯送下一方有皂角仁秦艽各五錢
濟生蓯蓉潤腸丸
治發汗利小便致亡津液六腑秘結老人虛人宜服肉蓯蓉酒浸焙二兩沈香一兩別硏上爲末取麻子仁搗爛和水取汁打糊丸桐子大每服七八十丸空心米飮或酒送下
益血潤腸丸
治老人大便燥結熟地黃六兩杏仁炒去皮尖麻仁各三兩以上三味同杵膏當歸三兩橘紅枳殼麩炒各二兩肉蓯蓉酒洗去甲阿膠炒蘇子荊芥各一兩上以後七味爲末同前三味膏和杵千餘下仍加煉蜜丸桐子大每服五六十丸空心白湯或酒下
搜風順氣丸
治痔漏風熱閉結老人燥秘等症車前子一兩半大黃五錢半生半熟郁李仁大麻子微炒山藥牛膝酒浸兎絲子酒浸枳殼各二錢上爲末煉蜜丸桐子大每服三十丸溫酒下
聖惠搜風順氣丸聖惠方
治風氣脚氣凡老人小兒血熱風熱而大便秘結者宜服車前子一兩半郁李仁泡去皮大麻仁微炒去殼乾山藥牛膝酒浸一宿兎絲子酒浸煮白檳榔各一兩枳殼麩炒防風獨活各八錢大黃五錢半生半熟煉蜜丸小豆大茶酒湯任下早晩各一服
地髓湯
治死血作淋痛不可忍及五淋小便不通莖中痛甚欲死一名牛膝膏又名苦杖散牛膝不拘多少或用一兩槌碎以水二鍾煎濃汁一鍾去渣日三服又法入麝香少許空心服或單以酒煎亦可
牛膝膏
治死血作淋牛膝去蘆四兩酒浸一宿生地黃酒洗赤芍藥各一兩半歸尾酒洗桃仁去皮尖各一兩川芎五錢上㕮咀用好水十鍾炭火慢煎至二鍾入麝香少許分四次空心服如夏月須用冷水換浸之則不壞
經驗琥珀散
治老人虛人小便不通淋澁琥珀爲末人蔘煎湯空心以人蔘湯調服琥珀末一錢
導赤散
方在寒陣一二二利小腸熱澁
萬全木通湯
治小便難而黃滑石木通赤茯苓車前葉各二錢瞿麥一錢水一鍾半煎七分食前服
葱白湯
治小便卒暴不通小腹脹急氣上衝心悶絶欲死此由暴氣承膀胱或因驚憂氣無所伸衝逆胞系鬱閉不流葱白三莖陳皮三兩葵子一兩上㕮咀用水五升煮取二升分三服一云每服五錢葱白三莖水煎服
東垣淸肺飮子
治渴而小便不利邪熱在上焦氣分也猪苓茯苓澤瀉各一錢半木通車前子萹蓄瞿麥琥珀各一錢燈心通草各五分水二鍾煎一鍾食遠服
半夏丸
治濕痰流注白濁神效半夏製猪苓等分上爲末神麯糊丸服按此方與本事猪苓丸同意詳固陣四十八
良方醍醐膏
治消渴白砂蜜五斤烏梅一斤槌碎用水四大碗煎一碗去渣砂仁爲末半兩上入砂鍋慢火熬赤色成膏取下放冷加白檀細末三錢麝香一字攪勻以磁器收貯密封冬月沸湯調服夏月凉水亦可
無擇養營湯
治五疸虛弱脚軟心悸口淡耳鳴微發寒熱氣急小便白濁當作虛勞治之白芍藥三兩人蔘黃芪白朮當歸陳皮桂心炙甘草各一兩生地黃茯苓各五錢五味子遠志各三錢上咀每服一兩水一鍾半薑三片棗三枚煎七分食前服
綱目綠礬丸
治黃胖綠礬六兩以米醋於鐵杓內炒七次乾爲度放地上出火氣南星炒黃色神麯炒黃色各一兩大皂角一斤鐵鍋水煮爛揉出聲膠淨汁入鍋入棗肉再熬成膠和藥紅棗六兩蒸去皮核入皂角汁內熬膠上前三味爲細末以皂角棗膠搗丸桐子大每服五丸淸晨下牀時用薑湯下夜臥上牀時再服五丸忌油膩煎炒如身上發紅斑急煎棗湯解之自愈
簡易濟衆方
治心氣不寧怔忡驚悸淸上膈風熱痰飮白石英朱砂等分上爲細末每服五分金銀湯調下
抱膽丸
治男婦一切癲癎風狂或因驚恐畏怖所致及婦人産後驚氣入心幷室女經脈通時驚邪蘊結氣實上盛者累效水銀二兩黑鉛一兩半朱砂細硏乳香細硏各一兩上將黑鉛入銚子內溶化下水銀結成砂子次下朱砂乳香承熱用柳木槌硏勻丸鷄豆子大每服一丸空心井花水呑下病者得睡切莫驚動覺來卽安再一丸可除根
靈苑辰砂散
治風痰諸癎狂言妄走精神恍惚思慮迷亂乍歌乍哭飮食失常疾發仆地吐沫戴眼魂魄不守辰砂光明佳者二兩棗仁微炒乳香明者各半兩上爲細末先令病人隨量恣飮沈醉但勿令吐居靜室中將前藥都作一服用溫酒一鍾調勻令頓飮之如量淺者但隨量取醉服藥訖便令安臥病淺者半日至一日病深者臥三兩日只令家人潛伺之察其鼻息勻調切勿喚覺亦不可驚觸使覺必待其自醒卽神魂定矣萬一驚寤則不可復治吳正肅公少時心病服此一劑五日方寤遂瘥
歸神丹
治五癎諸風痰壅驚悸神不守舍人蔘白茯苓當歸棗仁各二兩遠志薑湯製朱砂大塊者琥珀龍齒各一兩金箔銀箔各二十片上爲末酒糊丸桐子大每服三五十丸麥門冬湯下
得效寧志丸
治心風癲癎服此一料其病頓減朱砂佳者一兩人蔘白茯苓當歸棗仁浸去皮取仁炒香熟石菖蒲乳香別硏各五錢上將朱砂用熟絹一小片包裹線紮以獖猪心一枚竹刀切開紙拭去血入朱砂包定再用線縛外以竹箬重裹麻皮紮緊用無灰酒二升同入砂罐煮酒盡取出朱砂別硏將猪心用竹刀細切砂盆內硏爛拌入藥末再加煮熟淨棗肉四兩搗桐子大留少朱砂爲衣每服五七十丸人蔘湯下
人蔘琥珀丸
治癲癎人蔘白茯苓茯神遠志酒浸石菖蒲小者琥珀別硏者各半兩棗仁溫酒浸半日去殼紙上炒香乳香別硏朱砂水飛各二錢半上爲末煉蜜丸桐子大每服三五十丸食後溫酒送下日再服如不能飮者棗湯下此可常服
集驗秘方半夏丸
治心風癲狂張德明傳其內人失心狂數年服此藥而愈後再作服人蔘琥珀丸而安半夏一兩用生薑汁煮三五十沸取出切作塊更煮令熟焙乾爲末麝香一錢硏水銀半兩生薄荷一大握用水銀硏如泥上藥同薄荷泥更硏千百下丸如芥子每服十五丸金銀湯臨臥服三日再服
神應丹
治諸癎辰砂佳者不拘多少上硏細猪心血和勻以蒸餠裹劑蒸熟就熱取出丸桐子大每服一丸人蔘湯下食後臨臥服
楊氏五癎神應丸證治準繩類方雄黃水飛一錢半
治癲癎潮發不問新久半夏二兩湯洗皂角二兩槌碎用水半升揉汁去渣同白礬一處熬乾爲度硏白殭蠶炒一兩半南星薑製烏蛇酒浸白礬生各一兩白附子炮半兩朱砂飛二錢半全蝎炒二錢蜈蚣半條麝香三字硏上爲細末生薑汁煮麵糊爲丸桐子大每服三十丸生薑湯食後送下
局方牛黃淸心丸和劑局方卷一白芍藥柴胡
治心志不定神氣不寧驚恐癲狂語言譫妄虛煩少睡甚至棄衣登高踰垣上屋或小兒風痰上壅抽搐發熱或急驚痰盛發搐目反口噤煩躁等症山藥七兩炙甘草五兩人蔘神麯蒲黃炒各二兩半桔梗杏仁去皮尖炒黃色別硏各二兩二錢犀角鎊二兩大豆黃卷微炒當歸肉桂各一兩七錢白朮麥門冬枯黃芩各一兩半羚羊角鎊一兩牛黃白茯苓各一兩二錢雄黃八錢飛阿膠白蘞各七錢半乾薑炮七錢川芎防風麝香氷片各五錢大棗百枚蒸熟去皮硏膏金箔一千四百張內四百爲衣上別硏爲末煉蜜與棗杵勻每兩作十丸用金箔爲衣每服一丸溫水化下
醫統牛黃丸
治癲狂風癎心風神不守舍時發無常仆地吐涎不自知覺防風黃芩知母龍膽草石菖蒲白芍藥全蝎甘草各五錢蜂房三錢人蔘茯苓麥門冬去心天門冬去心朱砂龍齒各別硏各四錢犀角琥珀各二錢珍珠牛黃水銀麝香各五分金箔銀箔各七十片上爲末共和勻煉蜜和搗千杵丸如梧桐子大每服十五丸食後臨臥新竹葉湯下
萬氏牛黃淸心丸
方在小兒九四治心熱神昏
錢氏牛黃丸
方在小兒九二治小兒痰涎風癎
雜著牛黃丸
方在小兒九三治小兒驚癎痰涎壅盛
三味牛黃丸
方在小兒九五治小兒驚熱疳積
蘇合香丸
治中氣或卒暴氣逆心痛鬼魅惡氣等症安息香二兩別爲末用無灰酒一升熬膏蘇合油二兩入安息香膏內麝香沈香丁香靑木香白檀香香附蓽撥白朮訶子煨去皮朱砂水飛烏犀角各二兩熏陸香龍腦各一兩上爲細末用安息香膏幷煉蜜每兩作十丸熔黃蠟包裹爲善每用溫水化服一丸或丸如桐子大每服四五丸
龍腦鷄蘇丸
治上焦之火除煩解勞安吐血衄血淸五臟虛煩神志不定上而酒毒膈熱消渴下而血滯五淋血崩等疾龍腦薄荷葉一斤生地六兩別爲末麥冬四兩阿膠炒人蔘各二兩木通銀柴胡各二兩此二味用沸湯浸一日夜絞取汁甘草一兩半黃芪炙一兩上用好白蜜二斤先煎一兩沸却入地黃末不住手攪徐加木通柴胡汁慢火熬成膏然後加前諸藥末和丸如豌豆大每服二十丸隨症用引送下如室女虛勞寒熱潮作用人蔘柴胡湯下一方如前有黃連一兩
九還金液丹
方在小兒八八治男婦小兒中風驚風痰盛氣急
良方香橘湯
治七情內傷胸膈不快腹脇脹痛香附炒半夏製橘紅各三錢炙甘草一錢水一鍾半生薑五片紅棗二枚煎八分食遠服
良方分氣紫蘇飮婦人良方大典卷二十八五味子
治腹脇疼痛氣促喘息蘇葉桔梗去蘆桑白皮陳皮白茯苓大腹皮草果仁炙甘草各一錢半水一鍾半生薑三片入鹽少許煎八分食前服
本事枳實散
治男子兩脇疼痛枳實一兩白芍藥炒雀腦芎人蔘各半兩上爲細末薑棗湯調服二錢酒亦可食前日三服
濟生推氣散
治右脇疼痛脹滿不食片薑黃枳殼麩炒桂心各五錢炙甘草二錢上爲細末每服二錢薑棗湯食遠調服
白朮丸
治息積病脇下滿悶喘息不安呼吸引痛不可鍼炙宜導引服此藥白朮炒枳實麩炒官桂各一兩半人蔘二兩桔梗醋炒陳皮炙甘草各一兩上爲細末煉蜜丸如桐子大每服五七十丸不拘時溫酒送下日三服
景岳全書卷之五十五宇集古方八陣
攻陣
仲景大承氣湯
治陽明太陰傷寒譫語五六日不大便腹滿煩渴幷少陰舌乾口燥潮熱脈實者劉河間加甘草名三一承氣湯大黃四兩厚朴半斤枳實五枚芒硝三合上以水一斗先煮厚枳二物取五升去滓內大黃煮取二升去滓內芒硝更上微火一兩沸分溫再服得下餘勿服
仲景小承氣湯
治病在太陰無表症汗後潮熱狂言腹脹脈實六七日不大便喘滿者卽前大承湯減去芒硝
仲景調胃承氣湯
治太陽陽明不惡寒反惡熱大便秘結日晡潮熱者凡陽明病有一證在經者當解肌入腑者當攻下大黃芒硝甘草各五錢此從近法每服三五錢水一大盞煎七分溫服
仲景桃仁承氣湯
治傷寒蓄血小腹急大便黑而不通大黃半兩或一兩芒硝三錢桃仁十二枚去皮尖官桂甘草各一錢此從近法上㕮咀作一服或分二服水一大盞煎七分溫服
良方桃仁承氣湯
治瘀血小腹作痛大便不利或譫語口乾漱水不嚥遍身黃色小便自利或血結胸中硬滿心下手不可近=手不敢近腹@婦人良方大典卷七或寒熱昏迷其人如狂大黃炒一兩桃仁半兩去皮尖甘草二錢肉桂一錢上薑水煎發日五更服
當歸承氣湯
治燥熱裏熱火鬱爲病或皮膚枯燥或咽乾鼻乾或便溺結閟通宜此方大黃當歸各四錢芒硝甘草各二錢上㕮咀入薑煎服
仲景大柴胡湯
表症未除裏症又急汗下兼行用此柴胡半斤半夏半升黃芩芍藥各三兩大黃二兩枳實四枚生薑五兩切大棗十二枚擘上七味以水一斗二升煮取六升去滓再煎溫服一升日三服
陶氏六一順氣湯
以代大小承氣大柴胡大陷胸等湯之神藥也此湯治傷寒熱邪傳裏大便結實口燥咽乾怕熱譫語揭衣狂走斑黃陽厥潮熱自汗胸脇滿硬臍腹疼痛等症效不盡述大黃枳實厚朴芒硝柴胡黃芩芍藥甘草水煎服欲峻者大黃後入凡傷寒過經及老弱或血氣兩虛之人或婦人産後有下證或有下後不解或表症尙未除而裏症又急不得不下者用此湯去芒硝下之則吉蓋恐硝性峻急故有此戒經云轉藥孰緊有芒硝者緊也今之庸醫不分當急下可少與宜微和胃氣之論一槪用大黃芒硝亂投湯劑下之因玆枉死者多矣仲景云蕩滌傷寒熱積皆用湯液切禁丸藥不可不知也
仲景大陷胸湯
治大結胸手不可按大黃四錢芒硝三錢甘遂末二分此從近數用水一鍾半先煎大黃至一鍾內芒硝煎一二沸去柤內甘遂末和勻服得利則止此藥極峻必不得已而用之原方用大黃六兩芒硝一升甘遂末一錢水六升如前法煮二升分二服得快利止後服
小陷胸湯
方在寒陣十六治小結胸正在心下按之則痛脈浮滑者
河間大黃湯
治瀉痢濕熱邪盛膿血稠黏裏急後重日夜無度者大黃一兩上細剉好酒二大盞浸半日煎至一盞半去大黃分二服頓服之痢止一服如未止再服以利爲度服芍藥湯以和之痢止再服黃芩湯和之以撤其毒
外科大黃湯
方在外科一六七治腸癰小腹堅腫
金匱大黃甘草湯
治食已卽吐按此湯必下焦脹實大便秘結不通而格拒吐食者方可用之若因胃虛而食已卽吐者此則大非所宜用者不可誤認大黃四兩甘草一兩上二味以水三升煮取一升分溫再服
金匱大黃硝石湯
治黃疸腹滿小便不利而赤自汗出表和裏實者宜用之大黃硝石黃柏各四兩梔子十五枚上四味以水六升煮取二升去滓內硝更煮取一升頓服
金匱梔子大黃湯
治酒疸心中懊憹或熱痛梔子十四枚大黃一兩枳實五枚豉一升上用水六升煮取二升分溫三服
河間防風通聖散
治諸風潮搐手足瘈瘲小兒急驚便結邪熱暴甚肌肉蠕動一切風熱疥痢等疾滑石三兩甘草二兩石膏黃芩桔梗各一兩當歸芍藥川芎防風麻黃連翹薄荷葉大黃芒硝各五錢荊芥梔子白朮各二錢半上爲末每服二錢水一大鍾生薑三片煎六七分溫服醫統方各五分用水二鍾煎服痰嗽加半夏閉結加大黃二錢破傷風加羌活全蝎各五分此方出有四賈同知方無芒硝崔宣武方無芒硝有縮砂癘瘍機要有白芷蒺藜鼠粘子甘草
雙解散
方在痘疹四二治痘疹表裏俱實
牛黃雙解散
方在外科二百九治便癰熱毒大小便秘
局方凉膈散
瀉三焦六經諸火連翹一錢半大黃朴硝甘草各一錢黃芩梔子薄荷各五分水一鍾半加竹葉七片煎八分入蜜一匙和勻服
東垣凉膈散
方在痘疹八三解痘疹內熱良方
陶氏黃龍湯
治熱邪傳裏胃有燥糞結實心下硬痛而下利純淸水身熱譫語發渴此非內寒而利乃因湯藥而利也名曰積熱利症宜急下之身有熱者宜用此湯身無熱者宜六一順氣湯醫家有不識此症者便呼爲漏底傷寒卽用熱藥止之者是猶抱薪救火也誤人多矣大黃芒硝老弱者去此厚朴甘草人蔘當歸水一鍾半生薑三片棗二枚煎服
良方黃龍湯
方在婦人八五治姙婦感冒風寒熱入胞宮寒熱如瘧
錢氏黃龍湯
方在小兒二五治小兒感冒發熱或寒熱往來
子和玉燭散
治血虛有滯或婦人經候不通腹脹作痛此四物湯對調胃承氣湯也地黃當歸芍藥川芎大黃芒硝甘草各等分上㕮咀水煎服甚者倍用大黃
四順淸凉飮子
治大人小兒血脈壅實臟腑生熱面赤煩渴睡臥不寧大便秘結當歸芍藥大黃甘草各等分上㕮咀水煎服
元戎四物湯
治臟結秘澁熟地黃當歸白芍藥川芎大黃煨桃仁各等分上用水煎或丸服亦可
仲景抵當湯
治傷寒熱在下焦少腹硬滿其人發狂小便自利下血乃愈以太陽病瘀熱在裏也大黃三兩酒浸水蛭三十條熬蝱蟲三十個熬去翅尾桃仁二十個去皮尖上四味爲末以水五升煮取三升又抵當丸亦卽此四味
仲景十棗湯
治懸飮內痛芫花醋拌經宿炒微黑勿焦甘遂麵裹煨大戟長流水煮半時曬乾各等分上爲細末先以水一鍾半煮大棗十枚至八分去棗納藥末强人一錢弱人五分平旦服之不下更加五分快下徐以糜粥補之
潔古三化湯
治中風外有六經之形症先以續命湯主之內有便溺之阻格此方主之大黃枳實厚朴薑製羌活各等分上㕮咀每服一兩水煎服微利則止
選要透膈湯
治脾胃不和中脘氣滯胸膈滿悶噎塞不通脇肋脹痛痰涎嘔逆飮食不下半夏製橘紅厚朴薑汁炒砂仁木香檳榔靑皮枳殼麩炒白豆蔲大黃朴硝甘草各一錢水一鍾半薑三片紅棗一枚煎八分食遠服
金匱茵陳蒿湯
治傷寒發黃及穀疸發熱不食大小便秘或食卽頭眩是爲穀疸茵陳九錢大黃四錢半山梔一錢半上作二服每服水十二鍾煎八分食遠溫服
河間芍藥湯
下血調氣經曰溲而便膿血氣行而血止行血則便自愈調氣則後重除芍藥一兩當歸黃芩黃連各五錢大黃三錢木香檳榔炙甘草各二錢官桂一錢半上咀每服半兩水二盞煎一盞食後溫服如血痢則漸加大黃如汗後臟毒加黃柏半兩依前服愚按此湯乃河間之心方然惟眞有實熱者可用若假熱假實者誤服則死
枳實大黃湯
治濕滯脚氣大黃酒煨三錢羌活一錢半當歸一錢枳實五分水一鍾半煎八分食前空心溫服以利爲度
羌活導滯湯
治風濕實滯脚氣大黃酒煨一兩羌活獨活各半兩當歸防己各三錢枳實麩炒二錢上每服五七錢水一鍾半煎至七分溫服量虛實加減微利則已
牛黃瀉心湯
治心經實熱狂言妄語神志不安大黃生牛黃別硏各一兩朱砂別硏二錢氷片別硏一分上爲細末和勻每服一二錢冷薑湯或蜜水調下
宣明三稜散
治積聚癥瘕痃癖不散堅滿痞悶食不下白朮炒三稜各二兩蓬朮當歸各五錢木香檳榔各三錢上爲末每服三錢沸湯調下
三稜丸
治血癥血瘕食積痰滯三稜莪朮醋浸炒各二兩半夏靑皮麥芽炒各一兩上共用好醋一鍾煮乾焙爲末醋糊丸桐子大每服四十丸淡醋湯下痰積薑湯下
三聖膏
貼積聚癥塊石灰十兩官桂半兩爲末大黃一兩錦紋者爲末上將石灰細篩過炒紅急用好醋熬成膏入大黃官桂末攪勻以磁器收貯用油紙或柿漆紙攤貼患處火烘熨之
良方桃仁煎
治血瘕大黃炒桃仁各一兩蝱蟲半兩炒黑朴硝兩上爲末以醇醋一鍾磁器中煮三分下前三味不住手攪煎至可丸乃下朴硝丸如桐子大不喫晩食五更初溫酒下五丸日午下穢物如未見再服仍以調氣血藥補之立齋曰向在毗陵一婦人小便不通臍腹脹甚予診之曰此血瘕也用前藥一服腹痛下瘀血血水卽愈此藥猛烈大峻氣血虛者斟酌與之
穿山甲散
治癥痞瘀血心腹作痛穿山甲炒焦鱉甲醋炙乾漆炒煙盡大黃炒赤芍藥桂心各一兩歸尾川芎莞花醋炒各半兩麝香一錢上爲末每服一錢酒調下
子和禹功散
瀉水之劑黑丑頭末四兩茴香炒一兩或加木香一兩上爲細末以生薑自然汁調一二錢臨臥服
子和濬川散
治一切痰飮十種水氣大黃牽牛末各三錢甘遂麵裹煨芒硝各二錢郁李仁一錢上爲末滴水丸桐子大每服五十丸溫水下
稀涎散
吐頑痰牙皂炙去皮弦一錢藜蘆五分上爲細末每服五分或一二錢漿水調下牙關不開者灌之
大異香散
治積聚脹滿香附藿香桔梗枳殼炒半夏麯靑皮陳皮三稜蓬朮益智各一錢半炙甘草五分上分二貼水二鍾薑三片棗一枚煎七分食遠服
經驗流金膏
治一切火痰咳逆等症白石膏微煆硏細大黃錦紋者椎碎酒浸半日蒸曬九次各二兩黃芩酒洗橘紅各一兩半川芎桔梗蓮翹貝母各一兩香附膽星蘇州薄荷各五錢上爲極細末煉蜜丸彈子大午後臨臥細嚼一丸忌酒麵諸濕熱物按此方當去川芎桔梗效必更速
子和通經散
治婦人氣逆血閉當歸陳皮去白各一兩甘遂一兩以麵包勿令透水煮百餘滾取出用冷水浸過去麵焙乾上爲細末每服三錢溫湯調下臨臥服
外臺苦楝湯
治蛔蟲苦楝根東引不出土者刮去皮土取內白皮二兩水三碗煎一碗半去柤以晩米三合煮糜粥空心先以炙肉一片嚼之引蟲向上次吃藥粥一二口少頃又吃漸漸加至一碗其蟲下盡而愈
宣明三花神祐丸
治一切沈積痰飮變生諸病或氣血壅滯濕熱鬱結走注疼痛風痰脹滿等症子和神祐丸用黑丑一兩無輕粉黑丑取頭落末二兩大黃一兩芫花醋浸炒大戟醋浸炒甘遂麵裹煨各五錢輕粉一錢上爲細末滴水爲丸小豆大初服五丸每服加五丸溫水下日三服以快利爲度欲速下者宜八九十丸或百餘丸凡痞滿甚者以痰涎壅盛頓攻不開則轉加痛悶須漸進之初服止三丸每加二丸至快利卽止
木香檳榔丸
殺下諸蟲檳榔一兩巴豆仁雷丸各二錢半木香貫衆乾漆燒煙盡使君子鶴虱錫灰各五錢輕粉一錢麵糊丸麻子大每服二十丸五更粥飮下或煎菖蒲石榴湯下
寶鑑木香檳榔丸
治一切氣滯心腹痞滿脇肋脹悶大小便澁秘不通黑丑取頭落末四兩大黃炒香附炒黃柏去皮各三兩黃連靑皮去瓤陳皮去白枳殼麩炒木香檳榔蓬朮煨切各一兩滴水爲丸豌豆大每服三五十丸食遠薑湯送下以微利爲度
遇仙丹
追蟲逐積消癖利痰萬病可除黑丑頭末檳榔各一斤大黃半斤三稜莪朮醋炙各四兩木香二兩上爲末用大皂角去子打碎煎濃湯去滓煮麵糊爲丸桐子大每服四五十丸以强弱爲加減五更茶淸下如未通再飮溫茶助之下蟲積惡物盡了白粥補之
備急丸
治胃中停滯寒冷之物心腹作痛如錐及脹滿下氣幷卒暴百病中惡客忤口噤卒死皆治之易老名獨行丸名備急大黃丸巴霜大黃乾薑俱爲末上等分和勻煉蜜丸石臼內杵千餘下如泥丸如小豆大夜臥時溫水下一丸氣實者加一二丸如卒病不計時候服如卒死口噤卽幹口折齒灌之司空裴秀亦作散用用其急也孕婦忌用
和劑神保丸
治心膈痛腹痛血痛腎氣脇下痛大便不通氣噎宿食不消木香胡椒各二錢半乾蝎七枚巴豆十粒去皮心硏上爲末湯浸蒸餠丸麻子大朱砂三錢爲衣每服五丸用柿蒂湯或薑醋茶蜜茴香木香等湯隨宜送下
寶藏感應丸
治宿食積滯腹痛胸膈痞悶疼痛吐瀉南木香丁香肉豆蔲各一兩半乾薑炮一兩百草霜二兩杏仁一百四十粒去皮尖硏巴霜七十粒上先將前四味爲末後入三味同硏勻外用好黃蠟六兩溶化以絹濾淨更用好酒一升於銀石器內煮蠟數沸傾出其蠟自浮聽用凡春夏修合先用香油一兩銚內熬令香熟次下酒蠟四兩同化成汁就銚內承熱拌和前藥成劑分作小錠油紙裹放旋丸服之若秋冬須用香油一兩五錢每服三十丸空心薑湯下
大金花丸
治中外諸熱淋秘溺血嗽血衄血頭痛骨蒸咳嗽肺痿黃芩黃連黃柏梔子大黃各等分上爲細末滴水丸小豆大每服三十丸凉水茶淸任下本方去大黃倍加梔子名梔子金花丸
千金大硝石丸
治痞積大黃八兩別硏硝石六兩人蔘甘草各三兩上爲細末用好陳醋三升以磁器微火熬丸每入醋一升先入大黃不住手攪使微沸盡一刻又入一升再熬微乾又下一升幷下餘藥再熬使可丸如鷄子黃大每服一丸白湯化下或丸如桐子大每服三五十丸服後當下如鷄肝或如米泔赤黑色等物乃效下後忌風冷宜軟粥將息
東垣枳實導滯丸
治傷濕熱之物不得旋化而作痞滿悶亂不安大黃煨一兩白朮茯苓黃芩黃連各三錢枳實熱炒神麯炒各五錢澤瀉二錢上爲末湯浸蒸餠爲丸食遠白湯下五十丸
秘方化滯丸
理諸氣化諸積奪造化有通塞之功調陰陽有補瀉之妙久堅沈痼者磨之自消暴滯積留者導之自去此與鄧山房感應丸略同但彼方猶有沈香檀香砂仁香附四味三稜莪朮煨各五錢半夏麯三錢黃連靑皮橘紅南木香丁香各二錢半上八味共爲細末巴豆去殼滾湯泡去心膜用好醋浸少頃慢火熬至醋乾用六錢硏細入前藥又硏勻再入後烏梅膏巴豆若乾止用梅四錢五分烏梅肉焙乾爲末用五錢以米醋調略淸慢火熬成膏和入前藥上和勻用白麵八錢調厚糊丸蘿蔔子大每服五七丸壯人十丸五更空心用陳皮湯下不欲通者以津下知所積物取本汁冷下停食飽悶枳殼湯下因食吐不止以津嚥下卽止婦人血氣痛當歸湯下赤痢冷甘草湯下白痢冷乾薑湯下心痛石菖蒲湯下諸氣痛生薑陳皮湯下腸氣茴香酒下若欲推蕩積滯熱薑湯下仍加數丸未利再服利多不止飮冷水一二口卽止此藥得熱卽行得冷卽止小兒疳積量大小飮湯下姙娠勿服
化鐵丹歌
八梅十六豆一豆管三椒靑陳各半兩丁木不相饒將來硏作末醋打麵糊調丸如黍米大日曬要堅牢五分或三分强弱或兒曹任意作引下是鐵也能消
陳米三稜丸
消積聚去米麵五穀等積陳倉米一兩用新巴豆五枚去殼同米慢火炒巴豆焦色去豆不用陳皮砂仁麥芽三稜煨各二錢南木香一錢上爲末醋糊丸綠豆大每服十五丸至二十丸食遠薑湯下
局方溫白丸
治心腹積聚癥癖痞塊大如杯碗胸脇脹滿嘔吐心下堅結旁攻兩脇如有所礙及一切諸風身體頑麻三十六種遁屍注忤十種水病痞塞心痛腹中一切諸疾但服此藥無不除愈川烏製二兩巴霜別硏皂角炙去皮弦川椒去目炒人蔘吳茱萸湯泡一宿炒乾薑炮薑肉桂厚朴薑製石菖蒲桔梗去蘆炒紫菀茯苓柴胡黃連去鬚各五錢上爲末入巴豆硏勻蜜丸桐子大每服三丸薑湯下按此方與海藏萬病紫菀丸大同但彼多羌活獨活防風三味止用巴霜二錢而群藥更倍隨症用引送下與此爲稍異也
潔古治法肝積肥氣溫白丸加柴胡川芎心積伏梁溫白丸加黃連菖蒲桃仁脾積痞氣溫白丸加吳茱萸乾薑肺積息奔溫白丸加人蔘紫菀腎積奔豚溫白丸加遠志茯苓丁香
陳氏溫白丸
方在小兒九十驅風豁痰定驚
丹溪阿魏丸
治內積阿魏醋煮作糊糖毬子各一兩黃連六錢連翹五錢上爲末阿魏糊丸桐子大每服二三十丸白湯送下
醫林阿魏丸
治諸般積聚癥瘕痞塊南星半夏皂角水浸山査肉神麯炒麥芽炒黃連各一兩栝蔞仁連翹貝母阿魏醋浸各五錢蘿蔔子炒風化硝石鹹胡黃連各二錢半上爲末薑湯浸蒸餠爲丸桐子大每服五十丸食遠薑湯下
守病丸
此藥名爲守病朱砂加上雄黃硼砂輕粉要相當去皮巴霜半兩磠砂合濟有功乳香五錢隨良蜜丸一粒放毫光取下多年積脹
簡易勝紅丸
治脾積氣滯胸膈滿悶氣促不安嘔吐淸水丈夫酒積婦人脾血積小兒食積幷治香附炒二兩靑皮陳皮乾薑良薑三稜蓬朮各醋煮各一兩上爲末醋糊丸桐子大每服三四十丸薑湯下
御院助氣丸
治三焦痞塞胸膈飽悶氣不流通蘊結成積痃癖氣塊幷皆治之三稜炮莪朮炮各一兩靑皮橘紅白朮各五錢枳殼木香檳榔各三錢上爲末糊丸桐子大每服五十丸米湯下
局方三黃丸
治三焦積熱咽喉腫閉心膈煩燥小便赤澁大便秘結黃芩黃連大黃各等分煉蜜丸桐子大每服四五十丸白湯送下或淡鹽湯亦可此方爲湯卽名瀉心湯
東垣雄黃聖餠子
治一切酒食傷脾積聚滿悶等症巴豆百枚去膜油雄黃半兩白麵十兩炒羅過上二味爲細末同麵和勻用新汲水攪和作餠如手大以水煮之候浮於湯上看硬軟揑作小餠子每服五七餠加至十餠十五餠嚼食一餠利一行二餠利二行食前茶酒任下
河間舟車丸
治一切水濕蠱腹痰飮癖積氣血壅滿不得宣通風熱鬱痺走注疼痛及婦人血逆氣滯等症黑丑頭末四兩大黃二兩甘遂麵裹煨芫花大戟俱醋炒各一兩靑皮陳皮木香檳榔各五錢輕粉一錢取蟲加蕪荑半兩上爲末水糊丸如小豆大空心溫水下初服五丸日三服以快利爲度服法如前三花神祐丸
子和導水丸
滑石黑丑頭末各四兩黃芩大黃各二兩加法甘遂一兩去濕熱腰痛泄水濕腫滿久病則加白芥子一兩去遍身走注疼痛宜加朴硝一兩退熱散腫毒止痛久毒宜加郁李仁一兩散結滯通關節潤腸胃行滯氣通血脈宜加樟柳根一兩去腰腿沈重宜加上爲細末滴水丸桐子大每服五十丸或加至百丸臨臥溫水下
子和神芎丸
治心經積熱風痰壅滯頭目赤腫瘡癤咽痛胸膈不利大小便秘一切風熱等症滑石黑丑頭末生各四兩黃芩大黃生各二兩黃連川芎薄荷葉各半兩滴水丸桐子大每服五十丸食後溫水下局方無黃連
三因小胃丹三因方卷二
上可去胸膈之痰下可利腸胃之痰黃柏炒褐色二兩大黃酒拌蒸一兩半芫花大戟俱醋炒甘遂麵裹煨各一兩上爲細末粥丸麻子大每服十丸溫水下
淸氣化痰丸
南星半夏各八兩用皂角白礬生薑各三兩水十碗煮至五碗取湯浸星夏二日却煮至無白點爲度曬乾聽用蒼朮米泔浸炒四兩橘紅檳榔各二兩木香沈香各一兩上爲末薑汁糊丸淡鹽湯白湯任下
丹溪淸氣化痰丸
治上焦痰火壅盛咳嗽煩熱口渴胸中痞滿陳皮枳實炒各六兩黃芩黃連半夏製各五兩茯苓杏仁去皮尖栝蔞仁各四兩南星製三兩甘草上爲細末薑汁煮糊丸桐子大每服五十丸薑湯下
法製淸氣化痰丸
順氣快脾化痰消食南星去皮半夏各四兩用皂角白礬乾薑各四兩入水五碗煎至三碗去柤却入南星半夏浸二日再煮至星夏俱無白點爲度曬乾加後藥香附靑皮陳皮葛根蘇子炒杏仁去皮尖炒羅蔔子炒別硏山査神麯炒麥芽炒各二兩上爲末湯泡蒸餠丸桐子大每服五七十丸臨臥食後茶湯下
隱君滾痰丸
治一切濕熱食積等痰窠囊老痰一方礞石止用五錢外加百藥煎五錢乃能收斂周身痰涎聚於一處然後利下所以甚效黃芩去朽者大黃酒蒸各半斤礞石硝煆金色一兩沈香五錢上爲細末滴水爲丸桐子大每服三五十丸量人强弱加減凡服滾痰丸之法必須臨臥就床用熱水一口許只送過咽卽便仰臥令藥徐徐而下服後須多半日勿飮食起坐必使藥氣除逐上焦痰滯惡物過膈入腹然後動作方能中病或病甚者須連進二三次或壯人病實者須多至百丸多服無妨
子和朱砂滾涎丸
治五癎朱砂白礬生硝石赤石脂各等分上爲細末硏蒜膏爲丸綠豆大每服三五十丸食後荊芥湯下
丹溪靑礞石丸
解食積去濕痰重在風化硝南星二兩又云一兩切片用白礬末五錢水浸一二日曬乾半夏一兩湯泡切片以皂角水浸一日曬乾黃芩薑汁炒枳實炒茯苓各一兩礞石二兩槌碎焰硝二兩同入小砂罐內瓦片蓋之鐵線縛定鹽泥固濟曬乾火煆紅候冷取出法製硝同萊菔水煮化去蔔綿濾令結復入臘月牛膽內風化之或只用風化硝一兩上爲末神麯糊丸桐子大每服三五十丸白湯下又方半夏二兩白朮礞石各一兩茯苓陳皮各七錢半黃芩五錢風化硝二錢上爲末丸同前
節齋化痰丸
潤燥開鬱降火消痰治老痰鬱痰結成粘塊凝滯喉間肺氣不淸或吐咯難出皆因火邪炎上凝滯於心肺之分俱宜開鬱降火消痰緩而治之庶可效耳天門冬去心黃芩酒炒海粉別硏栝蔞仁別硏橘紅各一兩香附淡鹽水浸炒連翹桔梗各五錢靑黛別硏芒硝別硏各三錢上爲細末煉蜜入薑汁少許搗丸龍眼大噙嚼一丸淸湯送下或丸如緣豆大淡薑湯送下五六十丸此等老痰大約飮酒人多有之酒氣上蒸肺與胃脘皆受火邪故結而成痰此方天冬黃芩瀉肺火海石芒硝鹹以軟堅栝蔞潤肺消痰香附連翹開鬱降火靑黛去鬱火故不用辛燥等藥
醫林辰砂化痰丸
治風化痰安神定志止嗽除堅半夏麯三兩南星製一兩辰砂別硏明礬別硏各五錢上爲細末薑汁糊丸綠豆大朱砂爲衣每服三十丸食後薑湯下
三因控涎丹
凡人忽患胸背手足腰胯疼痛牽引釣動時時走易不定不可忍者或手足冷痺氣脈不通是皆痰涎在心膈上下故爲此症眞白芥子甘遂麵裹煨紫大戟去皮各等分上爲末糊丸桐子大臨臥淡薑湯或溫水下五七丸至十丸痰甚者量加之
醫林烏巴丸
治胸膈久爲頑痰所害面色靑白浮腫不思飮食遍身疼痛夜間氣壅不得睡往來寒熱手足冷痛不得轉側屢用痰藥墜之不下取之不出此是頑痰堅滯宜此藥利下之則愈未利再服烏梅肉二兩巴霜五粒去油上用水二碗砂鍋內將烏梅肉煮爛候水稍乾入巴豆將竹片攪如稠糊取出搗爲丸桐子大每服七丸九丸十丸十一丸或十五丸薑湯下不拘時
御藥吐痰方
治胸中有痰瘀癖者用白礬一兩水二升煮一升入蜜一合更煮少時溫服須臾卽吐如未吐再飮熱水一盞吐痰爲效
人蔘利膈丸
方在和陣一六六治痰逆嗝噎聖藥
和劑靑木香丸
治胸膈噎塞氣滯不行腸中水聲嘔噦痰逆不思飮食寬中和=利@和劑局方卷三膈黑丑炒香取頭末十二兩檳榔用酸粟米飯裹濕紙包火煨令紙焦去飯破故炒蓽撥=蓽澄茄@和劑局方卷三各四兩木香二兩上爲末滴水爲丸綠豆大每服三四十丸茶湯熱水任下
消痞核桃
莪朮酒洗當歸酒洗白芥子急性子各四兩俱搗碎皮硝海粉各八兩大核桃百枚上先以群藥入砂鍋內寬水煮一二沸後入大核桃重五錢者百枚同煮一日夜以重一兩爲度取起晾乾先用好膏藥一個摻阿魏一錢麝香半分量痞大小貼住以熱手磨擦每空心服前桃一個三日後二個以至三個服完後須四物湯之類數貼卽愈
熨痞方
一層用麝香二三分摻肉上二層阿魏一二錢三層芒硝一二兩鋪蓋於上上先用蕎麥麵和成條量痞大小圍住鋪藥於內以靑布蓋之隨燒熱磚四五塊輸流布上熨之覺腹中氣行寬快卽是痞消之兆以手烘熱摩之亦妙內須服調養氣血之藥
開結導飮丸
方在和陣二七八治飮食不消心下痞悶腿脚腫痛
局方犀角丸
除三焦熱邪及痰涎壅滯腸胃燥澁大小便難大黃八十兩黑丑炒搗取頭末六十兩人蔘二十兩黃連去鬚犀角鎊各十兩上爲細末煉蜜丸梧子大每服十五丸至二十丸臨臥湯下更量虛實加減
河間犀角丸
治癲癎=風癎@宣明論方卷三發作有時揚手擲足口吐痰涎不省人事暗倒屈伸犀角末半兩赤石脂三兩朴硝二兩白殭蠶薄荷各一兩上爲末麵糊丸梧子大每服二三十丸溫水下日三服不拘時如覺痰多卽減其數忌油膩炙煿
麻仁丸
治大便秘結胃實能食小便熱赤者山梔十兩大黃五兩芝麻硏取汁杏仁去皮尖硏如泥各四兩上爲末煉蜜入麻汁和丸桐子大每服五十丸食前白湯下
局方脾約丸傷寒論辨陽明病脈症幷治芍藥
此卽仲景麻仁丸仲景曰趺陽脈浮而濇浮則胃氣强濇則小便數浮濇相搏大便則難其脾爲約麻人丸主之亦名潤腸丸治臟腑不和津液偏滲於膀胱以致小便利大便秘結者麻仁大黃蒸厚朴杏仁去皮尖炒各四兩枳實二兩煉蜜丸桐子大每服二十丸白滾湯下日三服漸加以和爲度
局方七宣丸
治風氣結聚宿食不消心腹脹滿胸膈否塞風毒腫氣連及頭面大便秘澁小便時數脾胃氣壅不能飮食東垣云治在脈則濇在時則秋大黃蒸十五兩桃仁炒去皮尖六兩柴胡枳實木香訶子肉各五兩炙甘草四兩上爲末煉蜜丸桐子大每服二十丸食遠米飮下漸加至四五十丸以利爲度覺病退止服
局方七聖丸
治風氣壅盛痰熱結搏心煩面赤咽乾口燥肩背拘急胸膈脹滿腹脇否悶腰膝沈重大便閉結小便赤澁東垣曰治在脈則弦在時則春郁李仁炮去皮大黃半生半熟各一兩羌活川芎木香檳榔肉桂各五錢上爲末煉蜜丸小豆大每服十五丸至二十丸食後臨臥白湯下
三因紅丸子
消食瘧靑皮炒三兩三稜醋煮一伏時莪朮各二兩胡椒一兩阿魏一錢=分@三因方卷六醋化上爲末別用陳倉米末同阿魏醋煮糊丸桐子大炒土硃絳礬三因方卷六礬紅爲衣每服七十丸薑湯下
追蟲丸
取一切蟲積黑丑頭末檳榔各八錢雷丸醋炙南木杳各二錢上爲末用茵蔯二兩大皂角苦楝皮各一兩煎濃汁丸綠豆大壯大人每服四錢小人弱人或一錢五分量人虛實於五更時用砂糖水呑下待追去惡毒蟲積二三次方以粥補之
醫林化蟲散
雷丸二粒檳榔二枚鶴虱一錢使君子七枚輕粉少許上爲末分二服候晩刻以精猪肉一兩切成片用皂角漿泡一宿至五更慢火炙熟乃以香油拭肉上候溫取前藥一服擦肉上略烘過食之至巳時蟲下了乃進飮食
萬應丸
下諸蟲檳榔五兩大黃半斤黑丑頭末四兩皂角不蛀者十條苦楝根皮一升上先將苦楝皮皂角二味用水二大碗熬成膏子搜和前三味爲丸桐子大以沈香雷丸木香各一兩爲衣先用沈香衣後用雷丸木香衣每服三錢四更時用砂糖水送下
妙應丸
一名剪紅丸殺諸蟲大黃牽牛頭末檳榔各三兩苦楝根一兩雷丸錫灰各五錢大戟三錢使君子煨鶴虱貫衆茴香各二錢半輕粉少許上爲細末用皂角煎膏丸服每服五六十丸隨弱强加減五更初茶淸下如未通再吃溫茶助之下蟲積盡了白粥補之
運氣五瘟丹
治瘟疫火症香附紫蘇山梔黃芩黃連黃柏甘草稍大黃上以前七味生爲末用大黃三倍煎濃湯去滓和藥丸如鷄子大朱砂雄黃爲衣貼以金箔每用一丸取泉水七碗浸化可服七人前藥甲己年以甘草稍爲君乙庚年黃芩爲君丙辛年黃柏爲君丁壬年山梔爲君戊癸年黃連爲君爲君者多一倍也餘四味同香附紫蘇爲臣者減半也
大靑丸
治時行瘟病發熱上膈結熱大黃玄明粉各八錢連翹六錢梔子薄荷黃芩黃連甘草各三錢上爲細末以靑蒿自然汁爲丸綠豆大雄黃爲衣每服五六十丸白滾湯下若治雜病發熱者以朱砂或靑黛爲衣
朱砂丸
治卒時中惡垂死朱砂硏雄黃明者附子炮去皮臍各一兩麝香一分別硏巴豆二十粒去油上硏勻煉蜜和搗爲丸麻子大每服三丸不拘時粥飮下如不利更加三丸至七丸以利爲度
李氏八毒赤丸
治一切邪祟鬼疰服之卽愈朱砂雄黃譽石附子炮藜蘆牧丹皮巴豆各一兩蜈蚣一條上爲末煉蜜丸如小豆大每服五七丸凉水送下無時衛生寶鑑云副使許可道宿驛中夜夢一婦人於脇下打一拳遂痛不止而往來寒熱不能食乃鬼擊也名醫錄云李子豫八毒赤丸名爲殺鬼杖子遂與藥三粒臥時服明旦下淸水二斗而愈又陳慶玉子因晝臥水仙廟夢得一餠食之而心腹痞滿病及一年諸治不效余診之問其始末因思此疾旣非外感又非內傷惟八毒赤丸頗爲相當遂與五七丸下淸黃涎斗餘漸得氣調後以別藥理之數月而愈
仲景瓜蒂散
治傷寒頭不痛寸脈微浮胸中痞硬氣上衝咽喉不息者此爲胸有寒也當吐之瓜蒂熬黃赤小豆各等分上二味各別搗篩爲散然後合之取一錢匕以香豉一合用熱湯七合煮作稀糜去滓取汁和散溫頓服之不吐者少少再加得快吐乃止諸亡血虛家不可與瓜蒂散
子和獨聖散
吐積蓄痰涎甜瓜蒂不拘多少微炒爲細末每服一二錢虀汁調服膝痛=脇痛@儒門事親卷十二加全蝎頭痛加鬱金服吐之
茶調散
吐除痰積瓜蒂二錢好茶一錢上爲末每服二錢虀汁調服
陳氏獨聖散
方在外科五六治瘡瘍氣血凝滯
良方獨聖散
方在婦人十八治姙娠傷觸動胎腹痛下血
錢氏獨聖散
方在痘疹七八治痘瘡倒靨陷伏
木通散
凡男子婦人脇肋苦痛木通去節靑皮蘿蔔子炒茴香川楝子取肉用巴豆半兩同炒黃去巴豆各一兩滑石別硏莪朮木香各半兩上爲細末每服三錢不拘時用葱白湯調服甚者不過三服
金匱大黃附子湯
治寒氣內積脇下偏痛大黃三兩附子三枚炮細辛二兩上三味用水五升煮取二升分溫三服若强人煮取二升半分溫三服服後如人行四五里更進一服
金匱外臺走馬湯
治中惡心痛腹脹大便不通巴豆二枚去皮心熬杏仁二枚上二味以綿纏令碎熱湯二合捻取白汁飮之當下通治飛屍鬼擊病老小量用
景岳全書卷之五十六宇集古方八陣
散陣
仲景麻黃湯
治太陽經傷寒發熱無汗惡寒及身痛此峻逐陰邪之方也麻黃桂枝各三兩=麻黃三兩桂枝二兩@傷寒論辨太陽病脈症幷治杏仁七十個甘草一兩上四味以水九升先煮麻黃減二升去沫內諸藥煮取三升半去柤溫服八合覆取微汗
麻黃加朮湯
治風濕卽前方加白朮四兩
仲景麻黃附子細辛湯
治少陰傷寒始得之脈雖沈而反發熱者此陰分之表證也宜此主之幷治寒氣厥逆頭痛脈沈細者麻黃去節細辛各二兩附子一枚炮去皮切八片上三味以水一斗先煮麻黃減二升去上沫內藥煮取三升去滓溫服一升日三服
金匱麻黃杏仁薏苡甘草湯
治風濕一身盡痛發熱日晡劇者因汗出當風或久傷取冷所致麻黃去節湯泡薏仁各半兩杏仁十個去皮尖炒炙甘草一兩上每服四錢水一盞半煮八分溫服取微汗避風
仲景麻黃附子甘草湯
治少陰傷寒二三日無別症=無裏症@傷寒論辨少陰病脈症幷治用此微發其汗幷治風濕通身浮腫麻黃去節炙甘草各三兩附子一枚炮去皮上三味以水七升先煮麻黃一兩沸去上沫內諸藥煮取三升去滓溫服一升日三服
金匱麻黃甘草湯
治腰已上水腫者宜此汗之麻黃半兩甘草二錢半上咀用水二鍾先煮麻黃三四沸去沫入甘草再煎至八分食遠熱服取汗有人患氣喘積久不瘥遂成水腫服此效
仲景大靑龍湯
治傷寒頭痛發熱無汗而煩躁麻黃三錢杏仁五枚桂枝生薑各一錢甘草五分大棗一枚此非古數石膏半鷄子大一塊水一鍾半煎分二服
仲景小靑龍湯
治傷寒表不解心下有水氣嘔噦而咳發熱或渴或利或小水不利小腹滿而喘幷治肺經受寒咳嗽喘急宜服此以發散表邪麻黃去節桂枝芍藥甘草乾薑細辛各三兩半夏五味各半升上八味以水一斗先煮麻黃減二升去上沫內諸藥煮取三升溫服一升按上方乃仲景古法今當隨症輕重酌宜用之
仲景桂枝湯
治太陽經傷風發熱自汗惡風桂枝芍藥生薑各三兩甘草二兩大棗十二枚上以水七升微火煮取三升去滓適寒溫服一升服已須臾食熱稀粥一升餘以助藥力溫覆一時許令遍身微似有汗者佳不可令如水流漓病必不除
桂枝加黃芪湯
治黃疸脈浮者當以汗解之卽前桂枝湯加黃芪二兩
桂枝加大黃湯
卽前桂枝湯內加大黃一兩
栝蔞桂枝湯
治痙卽前桂枝湯加栝蔞蔞根二兩
仲景桂枝人蔘湯
治太陽傷寒表裏不解協熱下利者桂枝去皮炙甘草各四兩人蔘白朮乾薑各三兩上五味以水九升先煮四味取五升後內桂枝更煮取三升溫服一升日再夜一服
仲景桂枝麻黃各半湯
治太陽傷寒如瘧狀發熱惡寒不能得汗熱多寒少而身癢者麻黃去節桂枝去皮芍藥炙甘草生薑切各一兩杏仁二十四個湯浸去皮尖大棗四枚擘上七味以水五升先煮麻黃一二沸去上沫內諸藥煮取一升八合去滓溫服六合
桂枝附子湯
方在熱陣二九治傷寒風濕身痛
桂枝甘草湯
方在熱陣四四治過汗心悸
桂枝葛根湯
方在痘疹三七解散寒邪
仲景柴胡桂枝湯
治傷寒發熱微惡寒支節煩疼微嘔心下支結外症未去者柴胡四兩半夏二合半黃芩人蔘生薑桂枝去皮芍藥各一兩半炙甘草一兩大棗六枚擘上九味以水七升煮取三升去滓溫服
仲景小柴胡湯
治邪在肝膽半表半裏之間寒熱往來喜嘔或日晡發熱脇痛耳聾鬱怒痎瘧等症柴胡半夏各半升黃芩人蔘生薑甘草各三兩大棗十二枚擘上七味以水一斗二升煮取六升去滓再煎取三升溫服一升日三服若胸中煩而不嘔去半夏人蔘加栝蔞實一枚若渴者去半夏加人蔘合前成四兩半栝蔞根四兩若腹中痛者去黃芩加芍藥三兩若脇下痞硬去大棗加牡蠣四兩若心下悸小便不利者去黃芩加茯苓四兩若不渴外有微熱者去人蔘加桂三兩溫覆取微汗愈若咳者去人蔘大棗生薑加五味子半升乾薑三兩按上方乃漢時古數也今方改用柴胡人蔘各二三錢黃芩半夏各一二錢甘草五七分上加薑棗水煎服
薛氏加味小柴胡湯
亦名柴胡梔子散治乳母肝火發熱致兒爲患及風熱生痰等症卽前方加丹皮梔子
良方加味小柴胡湯
治傷寒脇痛及少陽厥陰熱瘧卽前方小柴胡湯加枳殼麵炒牡蠣粉加薑三片棗二枚水二鍾煎服
加減小柴胡湯
治脈弦寒熱腹中痛卽前小柴胡湯去黃芩加芍藥加薑棗水煎服
柴胡石膏湯
治少陽陽明外感挾火頭痛口乾身熱惡寒拘急石膏三錢柴胡二錢甘草一錢上用薑水煎服氣虛者加人蔘
大柴胡湯
方在攻陣七治表症未除裏症又急汗下兼行宜此
柴平湯
方在和陳二三三治濕瘧一身盡痛
柴苓湯
方在和陣一九二治身熱煩渴泄瀉
加減柴苓湯
方在和陣一九三治諸疝和肝腎順氣除濕
仲景四逆散
治陽氣亢極血脈不通四肢厥逆在臂脛之下者若是陰證則上過於肘下過於膝以此爲辨乃不當用此也柴胡枳殼=枳實@傷寒論辨少陰病脈症幷治芍藥甘草各等分爲細末每服二錢米飮調下日三服嗽加五味子乾薑各五分悸者加桂五分腹痛加附子一枚炮令坼泄利下重者濃煎韭白湯調服
仲景葛根湯
治太陽陽寒項背强几几無汗惡風及太陽陽明合病下利者此卽桂枝湯加麻黃葛根也葛根四兩麻黃去節生薑各三兩桂=桂枝@傷寒論辨太陽病脈症幷治去皮芍藥炙甘草各二兩大棗十二枚擘上七味㕮咀以水一斗先煮麻黃葛根減二=六@傷寒論辨太陽病脈症幷治升去沫內諸藥煮取三升去滓溫服一升覆取微似汗不須啜粥餘如桂枝法將息及禁忌
升麻葛根湯
治傷寒陽明經證目痛鼻乾不眠無汗惡寒發熱及小兒瘡疹疫癘等症升麻葛根芍藥甘草各等分水二鍾煎一鍾寒多熱服熱多溫服
柴葛解肌湯
此槌法加減方治足陽明證目痛鼻乾不眠頭疼眼眶痛脈微洪者柴胡黃芩乾葛芍藥甘草桔梗白芷羌活水二鍾薑三片棗二枚槌法加石膏末一錢煎之熱服本經無汗惡寒者去黃芩冬月加麻黃他時加蘇葉
葛根葱白湯
治傷寒已汗未汗頭痛葛根川芎芍藥知母生薑各二錢葱白五寸水二鍾煎一鍾服
連鬚葱白湯
治傷寒已汗未汗頭痛如破生薑二兩連鬚葱白切半片水三鍾煎一鍾半分二服
局方蔘蘇飮
治四時感冒傷寒頭痛發熱惡寒無汗及傷風咳嗽聲重涕唾稠粘潮熱往來此藥解肌寬中孕婦傷寒痘疹幷治人蔘蘇葉乾葛前胡枳殼半夏陳皮茯苓各八分桔梗木香甘草各五分水二鍾薑五片棗一枚煎八分熱服
加減蔘蘇飮
方在痘疹三四治痘疹初熱見點解利之藥
敗毒散
亦名人蔘敗毒散治四時傷寒瘟疫憎寒壯熱風濕風眩項强身體疼痛不問老少皆可服或嶺南煙瘴之地疫癘時行或處卑濕脚氣痿弱等症此藥不可缺日三服以效爲度人蔘茯苓柴胡前胡枳殼桔梗甘草川芎羌活獨活各等分水一鍾半薑三片煎服或爲細末沸湯點服
加味敗毒散
方在外科四一解利足三陽熱毒寒熱如瘧
荊防敗毒散
方在痘疹三一發散痘疹俱可用
局方五積散
治感冒寒邪頭疼身痛項背拘急惡寒嘔吐肚腹疼痛及寒濕客於經絡腰脚骨髓酸痛及痘瘡寒勝等症麻黃蒼朮陳皮當歸各一錢芍藥乾薑炮枳殼厚朴製各八分半夏炮白芷各七分人蔘茯苓桔梗炙甘草肉桂各五分川芎四分水二鍾薑三片葱白三莖煎八分不拘時服又歌曰痢後遍生脚痛風局方五積自能攻就中或却麻黃去酒煮多多服見功
十神湯
治時氣瘟疫感冒風寒發熱憎寒頭痛咳嗽無汗此藥不拘陰陽兩感一切發散宜此升麻紫蘇乾葛芍藥各一錢麻黃川芎甘草各八分香附陳皮白芷各六分水二鍾薑三片煎服
東垣升陽散火湯
治胃虛血虛因寒邪鬱遏陽氣以致肌表俱熱如火捫之烙手此火鬱發之之劑也柴胡八分人蔘葛根升麻芍藥羌活獨活各五分防風炙甘草各三分生甘草二分水一鍾半加生薑三片煎服忌生冷
升陽益胃湯
方在和陳二五治秋燥行令陽氣漸衰惡寒體倦
聖散子
治一切山嵐瘴氣時行瘟疫傷寒風濕等疾有非常之功如李待詔所謂內寒外熱上實下虛者此藥尤效通神宋嘉祐中黃州民病疫瘴大行得此藥痊活者不可勝紀蘇東坡撰文勒石以廣其傳聖散子之功益著徽州鄭尙書在金陵用此方治傷寒活人甚衆故知其大能發散寒濕驅除瘴瘧實有超凡之效也大附子一枚甘草二兩半防風蒼朮製厚朴薑炒猪苓澤瀉煨各二兩柴胡赤芍藥川芎白芷藿香各半兩茯苓麻黃細辛藁本升麻枳殼羌活獨活吳茱萸泡各七錢石菖蒲草豆蔲良薑各八錢上爲粗末每服三錢水二鍾棗一枚煎八分稍熱服
易老九味羌活湯
一名羌活冲和湯治四時不正之氣感冒風寒憎寒壯熱頭疼身痛口渴人人相似者此方主之蒼朮羌活防風各一錢生地黃芩川芎白芷甘草各一錢半細辛七分水二鍾薑三片棗一枚煎八分熱服取汗有汗者去蒼朮加白朮渴者加葛根石膏
六神通解散
方在寒陣十五治發熱頭痛脈洪身熱無汗
局方消風百解散
治四時傷寒頭痛發熱及風寒咳嗽鼻塞聲重或喘急麻黃白芷蒼朮陳皮荊芥穗各一錢甘草五分水一鍾半加薑葱煎八分熱服嗽甚者加烏梅一個
局方消風散
一名人蔘消風散治風熱上攻頭目昏眩鼻塞聲重及皮膚頑麻癮疹瘙癢等症川芎羌活荊芥穗防風薄荷=藿香葉@和劑局方卷一蟬蛻炒殭蠶炒人蔘茯苓炙甘草各二錢厚朴陳皮各一錢上爲末每服二三錢茶淸調服瘡癬溫酒下
子和消風散
照前方但無荊芥防風薄荷甘草四味
二味消風散
治皮膚搔癢不能忍蘇州薄荷葉蟬蛻去頭足土各等分上爲末食遠溫酒調下二錢
大旨黃芩半夏湯
專治寒包熱兼治表裏黃芩酒炒半夏桔梗枳殼麻黃杏仁紫蘇甘草各等分水二鍾薑三片棗二枚煎八分食遠服天寒加桂枝
金匱續命湯
治中風肢體不收口不能言冒昧不知痛處拘急不能轉側幷治但伏不得臥咳逆上氣面目浮腫麻黃去節桂枝甘草人蔘乾薑當歸川芎石膏各三兩杏仁四十枚去皮尖上九味以水一斗煮取四升溫服一升當小汗薄覆脊憑几坐汗出則愈不汗更服無所禁忌勿當風
千金小續命湯
通治八風五痺痿厥等症又於六經分別隨症加減用之防風一兩半麻黃去節杏仁去皮尖炒炙甘草防己黃芩去腐芍藥川芎人蔘去蘆白朮官桂各一兩附子炮去皮臍半兩上㕮咀每服五錢用水一鍾半加薑五片棗一枚煎八分溫服春夏加石膏知母黃芩秋冬加官桂附子芍藥可隨症增減諸藥用
附
雲岐子加減法如精神恍惚加茯苓遠志心煩多驚加犀角骨節間煩疼有熱者去附子倍芍藥骨間冷痛倍用桂枝附子燥悶小便澁去附子倍芍藥入竹瀝一合煎臟寒下痢去防己黃芩倍附子白朮一兩熱痢減去附子脚弱加牛膝石斛各一兩身痛加秦艽一兩腰痛加桃仁杜仲各半兩失音加杏仁一兩自汗者去麻黃杏仁加白朮春加麻黃一兩夏加黃芩七錢秋加當歸四兩冬加附子半兩
千金大續命湯
卽前方金匱續命湯去人蔘加黃芩荊瀝元戎方用竹瀝
續命煮散
補虛消風通經絡行氣血除瘈瘲疼痛桂心七錢半人蔘熟地黃當歸芍藥川芎葛根獨活荊芥防風半夏細辛遠志甘草各五錢上每服一兩水二鍾生薑三片煎八分溫服汗多者加牡蠣粉一錢半
寶鑑秦艽升麻湯
治中風手足陽明經口眼喎斜四肢拘急惡風寒葛根升麻芍藥炙甘草人蔘各半兩秦艽白芷桂枝防風各三錢每服一兩水二鍾連鬚葱白頭三莖煎至一鍾食後稍熱服避風寒臥得微汗卽止
愈風湯
治中風諸症當服此藥以行導諸經則大風悉去縱有微邪只從此藥加減治之若初覺風動服此不致倒仆此乃治未病之要藥也麻黃白芷川芎細辛蒼朮黃芩枳殼羌活獨活防風薄荷蔓荊子甘菊知母地骨皮秦艽生地黃當歸芍藥人蔘黃芪枸杞子甘草各四兩肉桂一兩上㕮咀每服一兩水二鍾生薑三片煎七分空心臨臥服空心一服呑下二丹丸謂之重劑臨臥一服呑下四白丹謂之輕劑假令一氣之微汗用愈風湯三兩加麻黃一兩作四服加薑五七片空心服以粥投之得微汗則佳如一旬之通利用愈風湯三兩加大黃一兩亦作四服每服加生薑五七片臨臥煎服得利爲度又潔古羌活愈風湯卽同前方加柴胡前胡石膏半夏厚朴白茯苓熟地黃杜仲防己等九味共三十三味云治肝腎虛筋骨弱言語艱難精神昏憒風濕內弱風熱體重或瘦而一肢偏枯或肥而半身不遂心勞則百病生心靜則萬邪息此藥能安心養神調陰陽無偏勝景岳曰中風一症病在血分多屬肝經肝主風木故名中風奈何自唐宋名家以來竟以風字看重遂多用表散之藥不知凡病此者悉由內傷本無外感旣無外感而治以發散是速其危耳若因其氣血留滯而少佐辛溫以通行經絡則可若認爲風邪而必用取汗以發散則不可倘其中亦或有兼表邪而病者則諸方亦不可廢故擇其要者詳錄之亦以存古人之法耳
胃風湯
治虛風能食牙關緊急手足搐攣胃風面腫升麻二錢白芷一錢二分葛根蒼朮蔓荊子當歸各一錢麻黃柴胡羌活藁本炙甘草黃柏草豆蔲各五分水二鍾薑三片棗二枚煎八分溫服
地黃散
治中風四肢拘攣乾地黃麻黃去節炙甘草各二兩上㕮咀用酒三升水七升煎至四升去柤分作八服日進二服不拘時
東垣羌活附子湯
治冬月犯寒腦痛齒亦痛名曰腦風製附子炮麻黃白芷防風殭蠶黃柏各七分蒼朮羌活各五分黃芪三分升麻甘草各二分佛耳草無嗽不用水一鍾半煎八分溫服一方有細辛
寶鑑羌活附子湯
方在熱陣三五治呃逆
羌活勝風湯
治兩眼眵多眊燥緊澁羞明赤脈貫睛頭痛鼻塞腫脹涕淚腦顚沈重眉骨痠疼外翳如雲霧絲縷秤星螺蓋羌活獨活荊芥穗防風柴胡前胡薄荷葉黃芩桔梗枳殼川芎白芷白朮甘草各五分水二鍾煎一鍾熱服
聖惠川芎散
治偏正頭風疼痛荊芥穗防風薄荷菊花茵陳各一兩羌活細辛香附川芎石膏槐花炙甘草各半兩上爲末每服二錢食後茶淸調服忌動風物
玉機川芎散
治風熱頭痛不淸及目病黃芩炒黃連各四錢生地二錢羌活防風升麻藁本甘草各一錢柴胡七分川芎三分上爲末每服一二錢茶淸調下
局方川芎茶調散
治傷風上攻偏正頭痛鼻塞聲重薄荷葉二兩荊芥穗川芎各一兩羌活白芷甘草各五錢防風細辛各二錢半上爲細末每服二錢食後茶淸調下
局方神朮散
治四時瘟疫傷寒發熱惡寒頭疼項强身痛及傷風頭痛鼻塞聲重咳嗽蒼朮羌活川芎細辛藁本白芷炙甘草各一錢水一鍾半薑三片葱白三寸煎服
良方天香散
治年久頭風不得愈者南星製半夏製白芷川烏去皮各二錢上作一服水二鍾加生薑自然汁小半盞煎一盞食遠服
直指芎芷散
治風壅頭風川芎白芷軟石膏荊芥穗上爲末每服一錢食後沸湯調下
芎辛導痰湯
治痰厥頭痛半夏二錢南星茯苓橘紅川芎細辛各一錢半枳實甘草各一錢水一鍾半薑七片煎八分食後服
奇效上淸散
治頭痛眉骨痛眼痛不可忍者川芎荊芥穗芍藥芒硝鬱金各半兩薄荷葉一錢片腦半錢上爲細末每用一字鼻內搐之一方有乳香沒藥各一錢
本事透頂散
治偏正頭風夾腦風幷一切頭風不問年深日近細辛表白者三莖瓜蒂七個丁香三粒糯米七粒腦子麝香各一豆許上將腦麝別硏極細却將前四味亦別硏細末然後幷硏今勻用磁罐盛之謹閉罐口用時隨左右搐之一大豆許良久出涎則安
菊花散
治風熱上攻頭痛不止甘菊花蔓荊子旋覆花石膏甘草羌活防風枳殼各一錢水一鍾半薑五片煎七分不拘時服
寶鑑如聖散
治眼目偏痛=偏頭痛@衛生寶鑑卷九頭風麻黃燒灰半兩盆硝二錢半麝香腦子各少許上爲細末搐之
點頭散
治偏正頭痛香附四兩炒去毛川芎一兩上爲細末每服二錢食後茶淸調服
東垣淸空膏
治偏正頭痛年深不愈者善療風濕熱上壅頭目及腦痛不止若除血虛頭痛者非此所宜炙甘草一兩半羌活防風黃連酒炒各一兩細挺子黃芩一兩一半炒一半酒洗柴胡七錢川芎五錢上爲細末每服二錢匕熱茶調如膏抹在口內少用白湯送下臨臥如若頭痛每服加細辛二分如太陰脈緩有痰名曰痰厥頭痛減羌活防風川芎甘草加半夏一兩五錢
愈風餠子
治頭風疼痛川烏炒半兩川芎白芷細辛羌活荊芥防風天麻甘菊薄荷上爲細末水浸蒸餠爲劑揑作餠子每服三五餠細嚼茶酒任下不拘時
本事治八般頭風
草烏尖細辛等分黃丹少許上爲細末用葦管搐入鼻中
百一都梁丸
治風吹項背頭目昏眩腦痛及婦人胎前産後傷風頭痛白芷大塊白者沸湯泡切上爲末煉蜜丸彈子大每用一丸細嚼荊芥點茶下
和劑三拗湯
治感冒風寒鼻塞聲重語音不出咳嗽喘急胸滿多痰麻黃連節杏仁連皮尖生甘草上咀每服五錢薑三五片水煎食遠服若憎寒惡風欲取汗解加桔梗荊芥名五拗湯治咽痛
局方華蓋散
治肺受風寒頭痛發熱咳嗽痰飮麻黃去節杏仁去皮尖炒蘇子桑白皮赤茯苓橘紅各一錢甘草五分水二鍾薑五片棗一枚煎八分食後服
冲和散
治感冒風濕頭目不淸鼻塞聲重倦怠欠伸出淚蒼朮四兩米泔浸炒荊芥炙甘草各八錢上爲末薑湯調服二錢
金沸草散
治肺感寒邪鼻塞聲重咳嗽不已憎寒發熱無汗惡風或熱壅膈間唾濁痰甚旋覆花荊芥麻黃各一錢前胡半夏芍藥各八分炙甘草五分水二鍾薑三片棗一枚煎八分食遠服
三因旋覆花湯
治風寒暑濕傷肺喘嗽大甚坐臥不寧旋覆花荊芥穗麻黃前胡半夏麯赤芍藥甘草茯苓杏仁五味子各等分上每服五錢加薑棗水煎有汗者勿服
良方旋覆花湯
治風痰嘔逆飮食不下頭目昏悶等症前胡一錢半旋覆花枇杷葉川芎細辛赤茯苓各一錢上加薑棗水煎服
醫林桑皮散
治上焦熱壅咳嗽連聲血腥幷氣不得透桑皮赤茯苓柴胡前胡黃芩桔梗枳殼炙甘草紫蘇薄荷各等分上咀每服七八錢水一鍾半煎七分食遠溫服
簡易蘇陳九寶湯
治老人小兒素有喘急遇寒暄不常發則連綿不已咳嗽哮吼夜不得臥紫蘇薄荷陳皮大腹皮桑白皮麻黃桂枝杏仁甘草各六分水一鍾半薑三片烏梅一個煎七分服
局方羌活散
治風邪壅滯鼻塞聲重頭目昏眩遍身拘急肢節煩痛天陰愈覺不安者羌活防風川芎蔓荊子細辛麻黃菊花前胡枳殼黃芩石膏白茯苓甘草各等分水一鍾半薑三片煎服
羌活散
治風痺手足不仁薏仁黃松節各二兩麻黃去根節附子炮去皮臍天麻各一兩半羌活防風當歸川芎棗仁防己各一兩荊芥一握上爲細末每服二錢不拘時溫酒調下
得效芎芷香蘇散
散風消痰理脚氣蘇葉柴胡乾葛白茯苓各半兩半夏六錢陳皮三錢半枳殼炒三錢桔梗生二錢半川芎甘草各二錢每服三錢水一鍾薑三片棗一枚煎八分不拘時溫服
金匱越婢湯
治風水惡風一身悉腫脈浮不渴續自汗出無大熱麻黃一=六@金匱要略水氣病脈症幷治兩石膏半斤甘草二兩生薑三兩大棗十五枚上五味以水六升先煮麻黃去上沫內諸藥煮取三升分溫三服惡風者加附子一枚=炮@金匱要略水氣病脈症幷治風水加白朮四兩古今錄驗方卽名越婢加朮湯
金匱越婢加半夏湯
治肺脹咳喘上氣目如脫狀脈浮大者麻黃六兩石膏半夏各半斤甘草二兩生薑三兩大棗十五枚上六味以水六升先煮麻黃去上沫內諸藥煮取三升分溫三服
當歸湯
治肺痺上氣閉塞胸中脇下支滿乍作乍止不得飮食脣乾舌燥手足冷痛柴胡八兩半夏湯炮五兩桂心三兩黃芪當歸焙防風去叉各二兩人蔘黃芩去腐細辛麻黃去根節水煮二三沸掠去沫曬乾各一兩杏仁五十個去皮尖炒上㕮咀每服五七錢水一鍾薑七片棗二枚煎七分不拘時溫服日三夜二
羌活勝濕湯
方在和陣一七八治外傷濕氣一身盡痛
局方烏藥順氣散
治風氣攻注四肢骨節疼痛遍體頑麻癱瘓脚氣語言蹇澁痿弱等症先宜服此以疎氣道然後隨症用藥烏藥橘紅麻黃川芎白芷桔梗枳殼麩炒炙甘草殭蠶炒各一兩乾薑炮五錢上每服五錢薑水煎服
通關散
方在因陣九八搐鼻取嚔開通牙關
神效左經丸
治諸風寒濕痺麻木不仁肢體手足疼痛極效蒼朮米泔浸乾薑草烏去皮葱白各四兩上四味搗爛裝入甁內按實密封甁口安於暖處三日取出曬乾入後藥按此方當加當歸六兩更佳金毛狗脊穿山甲炮牛膝酒浸破故紙酒浸焙乾小茴香炒撫芎藁本白芷各三兩川烏炮木瓜白附子虎脛骨酥炙乳香炙沒藥炙各一兩別硏上爲末酒糊丸小豆大每服三四十丸空心酒下
三因麻黃左經湯
治風寒暑濕四氣流注足太陽經腰足攣痺關節重痛憎寒發熱無汗惡寒或自汗惡風頭痛麻黃去節桂心乾葛蒼朮=白朮@三因方卷三細辛羌活防風防己酒拌茯苓炙甘草各一錢一分水二鍾薑三片棗一枚煎八分食前服
三因半夏左經湯三因方卷三小草
治足少陽經爲四氣所承以致發熱腰脇疼痛不食熱悶煩心腿痺縱緩柴胡黃芩半夏製細辛乾葛桂心防風麥冬乾薑炮白朮茯苓炙甘草各一錢水二鍾薑三片棗一枚煎八分食前服
三因大黃左經湯三因方卷三防己
治四氣流注足陽明經致腰脚腫痛不可行大小便秘或惡飮食喘滿自汗嘔吐腹痛大黃煨厚朴製杏仁去皮尖炒黃芩前胡枳殼羌活細辛茯苓炙甘草各一錢水二鍾薑三片棗二枚煎八分食前服
千金第一麻黃湯
治惡風毒氣脚弱無力頑痺四肢不仁失音不能言毒氣衝心有人病此者但一病相當卽服此第一方次服第二第三第四方麻黃一兩杏仁三十枚茯苓三兩桂心白芍藥防風麥冬升麻黃芩川芎當歸白朮甘草各二兩大棗十二枚上㕮咀以水九升淸酒二升合煮取二升半分四服日三夜一覆令小汗粉之莫令見風
千金第二獨活湯
獨活四兩熟地黃三兩麻黃桂心葛根芍藥甘草各二兩生薑五兩上㕮咀以水八升淸酒二升合煎取二升半分四服日三夜一脚弱者特忌食瓠子蕺菜犯之則一世不愈
千金第三兼補厚朴湯
幷治諸氣咳嗽逆氣嘔吐吳茱萸二升半夏七兩黃芪甘草各三兩熟地黃當歸芍藥川芎桂心人蔘厚朴各二兩生薑一斤上㕮咀以水二斗煮猪蹄一具取汁一斗二升去上肥膩入淸酒三升合煮取三升分四服相去如人行二十里久更進服
千金第四風引獨活湯
兼補方獨活四兩茯苓甘草各三兩防風黃芪人蔘乾薑桂心附子當歸芍藥各二兩升麻一兩半大豆二升上㕮咀以水九升淸酒三升合煮三升半分四服相去如人行二十里久更進服
獨活湯
治脚氣陽虛寒勝經氣不行頑腫不用如神黃芪炙人蔘白朮白茯苓乾薑肉桂熟附子當歸白芍藥川芎獨活牛膝杜仲炒麻黃去節木香炙甘草各等分上㕮咀每服五七錢水一鍾半薑三片棗三枚煎八分食前溫服
追毒湯
治肝脾腎三經爲風寒熱濕毒氣上攻陰陽不和四肢拘攣上氣喘滿小便秘澁心熱煩悶遍身浮腫脚弱不能行步桂心三兩麻黃去節熟地黃芍藥枳實麩炒各二兩黃芪去蘆人蔘去蘆炙甘草當歸去蘆獨活去蘆半夏湯泡七次橘紅厚朴薑製各一兩上㕮咀每服八錢水一鍾半生薑七片棗三枚煎八分食前溫服日三夜一
局方排風湯
治風虛冷濕邪氣入臟狂言妄語精神錯亂及五臟風邪等症麻黃去節茯苓獨活各三錢當歸酒浸芍藥川芎白朮防風杏仁肉桂白蘚皮炙甘草各一錢上分二服水二鍾薑三片煎七分食遠服
陽毒升麻湯
治陽毒赤斑狂言吐膿血升麻一錢半犀角磨射干黃芩人蔘甘草各八分水一盞半煎八分內犀角汁和勻服
栝蔞根湯
治風溫大渴石膏三錢栝蔞根防風人蔘乾薑甘草各一錢水一盞半煎八分服
再造散
治傷寒頭痛發熱惡寒無汗用表藥而汗不出脈無力者此以陽虛不能作汗名曰無陽若醫不識此復用麻黃等藥及覆逼取汗誤殺者多矣黃芪人蔘熟附子甘草桂枝煨生薑羌活防風川芎細辛夏月熱甚或加石膏水一鍾半棗二枚煎八分溫服
本事枳殼煮散
治悲哀煩惱傷肝兩脇骨痛筋脈緊腰脚重滯筋急不能擧動此藥大治脇痛枳殼麩炒四兩桔梗防風川芎細辛各二兩葛根一兩半甘草一兩上咀每服七八錢水一鍾半薑棗同煮食前溫服
柴胡疎肝散
治脇肋疼痛寒熱往來柴胡陳皮醋炒各二錢香附枳殼麩炒芍藥川芎各一錢半炙甘草五分水一鍾半煎八分食前服
本事桂枝散
治因驚傷肝脇骨疼痛不已桂枝半兩枳殼小者一兩上爲細末每服二錢薑棗湯調下
河間葛根湯
治寒邪在經脇下疼痛不可忍葛根桂枝防風川芎細辛各一錢麻黃枳殼芍藥人蔘炙甘草各八分上咀水一鍾半薑三片煎八分食遠溫服
升麻湯
治無汗而喘小便不利煩渴發斑石膏一二錢麥門冬麻黃蒼朮升麻各一錢黃芩大靑各七分淡竹葉十片水二鍾前八分溫服
仲景柴胡桂枝乾薑湯
治傷寒五六日汗下後但頭汗出往來寒熱心煩者邪未解也柴胡半斤栝蔞根四兩黃芩桂枝各三兩乾薑牡蠣煆炙甘草各二兩上七味以水一斗二升煮取六升去滓再煎取三升溫服一升日三服初服微煩再服汗出便愈
景岳全書卷之五十七宇集古方八陣
寒陣
黃連解毒湯
亦名解毒湯治火熱狂躁煩心口乾舌燥熱之甚者及吐下後熱不解脈洪喘急等症黃芩黃連黃柏梔子各等分上每服五錢水二鍾煎服
仲景白虎湯
治傷寒脈浮滑此表有熱裏有邪宜用此以解內外之熱及一切中暑煩熱熱結斑黃狂躁大渴等症石膏碎一斤知母六兩甘草二兩糯米=粳米@傷寒論辨太陽病脈症幷治六合上四味以水一斗煮米熟去滓溫服一升日三服本方加蒼朮卽名蒼朮白虎湯
仲景白虎加人蔘湯
此卽人蔘白虎湯亦名化斑湯仲景法卽於前白虎湯內加人蔘三兩用治服桂枝湯大汗出後大煩渴不解脈洪大者今近代止用石膏五錢人蔘知母各二錢甘草一錢糯米一撮以治赤斑口燥煩躁暑熱脈虛等症又河間名爲人蔘石膏湯用治膈消煩熱但分兩加倍於今方
活人白虎加桂枝湯
治瘧但熱不寒及有汗者石膏知母炙甘草粳米桂枝各一錢上咀水一鍾半煎八分溫服
仲景竹葉石膏湯
治陽明汗多而渴鼻衄喜水水入卽吐及暑熱煩躁等症石膏一兩竹葉二十片麥冬人蔘各三錢半夏甘草各二錢粳米一撮此係今方分兩非仲景舊法水二鍾薑三片煎服一方云石膏二錢人蔘一錢其他以遞減之用者當酌宜也
六味竹葉石膏湯
治胃火盛而作渴石膏煆倍用之淡竹葉桔梗甘草薄荷葉木通各一錢水煎服
竹葉黃芪湯
治胃虛火盛作渴淡竹葉二錢石膏煆黃芩炒麥冬黃芪人蔘甘草生地黃當歸芍藥川芎各一錢水煎服按此方之用當去川芎爲善外科仍有半夏
宣明桂苓甘露飮
治陽暑發熱煩躁水道不利等症滑石飛四兩石膏寒水石炙甘草白朮各二兩茯苓澤瀉各一兩猪苓肉桂各五錢上爲末每服三錢溫湯調下
子和桂苓甘露飮
治症同前脈虛而渴者當用此滑石一兩石膏寒水石乾葛人蔘甘草白朮茯苓澤瀉各一兩官桂木香藿香各一錢上爲末每服三錢白湯調下
千金甘露飮
治男婦小兒胃中客熱口舌生瘡咽喉腫痛牙齦腫爛時出膿血及脾胃受濕瘀熱在內或醉飽多勞濕熱相搏致生膽病=*疸病@身面皆黃或身熱而腫大小便不調熟地黃生地黃麥門冬天門冬黃芩石斛枇杷葉拭去毛茵陳枳殼各一錢炙甘草五分上作一服水二鍾煎七分食後服本事方無麥冬茵蔯有山豆根犀角屑治口齒症大有神效
三黃石膏湯
治疫癘大熱而躁石膏三錢生黃芩黃連黃柏各二錢梔子五枚打碎豆豉半合麻黃八分水二盞煎一盞連進三四盞則愈
羌活升麻湯
治暑月時行瘟熱病宜淸熱解毒兼治內外者羌活升麻葛根白芍藥黃芩人蔘各一錢生地黃黃連石膏知母甘草各七分水二鍾薑三片棗一枚煎八分溫服
東垣普濟消毒飮
治疫癘憎寒壯熱頭面腫盛目不能開上喘咽喉不利口乾舌燥俗云大頭瘟病諸藥不效元泰和二年東垣製以濟人所活甚衆時人皆曰天方黃芩酒炒黃連酒炒各五錢人蔘三錢柴胡橘紅玄參桔梗生甘草各二錢鼠粘子連翹薄荷葉板藍根馬屁勃各一錢升麻白殭蠶炒各七分上爲細末半用湯調時時服之半用蜜丸噙化服盡良愈或加當歸川芎細辛防風薄荷水二鍾煎一鍾食遠稍熱服如大便硬加酒蒸大黃一二錢以利之或熱腫甚者以砭鍼刺出其血
芩連消毒飮
治天行時疫大頭病發熱惡寒頸項腫脈洪痰痺等症黃芩黃連柴胡川芎白芷羌活防風荊芥連翹射干桔梗枳殼甘草水一鍾半薑三片煎服有痰者加竹瀝薑汁調服如秘結熱甚者先加大黃煎服利二三行後依本方加人蔘當歸調理
河間六神通解散
治發熱頭痛脈洪身熱無汗槌法有川芎細辛羌活三味黃芩蒼朮各二錢滑石石膏各一錢半麻黃甘草各一錢豆豉十粒水二鐘加葱薑同煮一鍾溫服
仲景小陷胸湯
治小結胸正在心下按之則痛脈浮滑者半夏三錢栝蔞仁二錢黃連一錢半此非古數上先以水二鍾煎栝蔞仁至一鍾半乃入二藥同煎至八分溫服原方用半夏半升黃連一兩栝蔞實一枚水六升如法煮二升分三服
鷄子淸飮
治熱病五六日壯熱之甚大便秘結狂言欲走者鷄子二枚取淸寒水石細硏芒硝細硏各二三錢上先用新汲水一盞調藥末次下鷄子淸攪勻二服按此法似不若以雪梨漿調二藥服之更妙
仲景黃連阿膠湯
治少陰傷寒二三日以上心中煩不得臥黃連四兩黃芩一=二@傷寒論辨少陰病脈症幷治兩芍藥二兩阿膠三兩鷄子黃二枚上以水五升先煮前三味取二升去滓內膠烊盡小冷內鷄子黃攪令相得溫服七合日三服
梔子仁湯
治發熱潮熱狂躁面赤咽痛柴胡黃芩升麻石膏杏仁甘草各二錢梔子大靑赤芍知母各一錢豆豉百粒水煎溫服一方無豆豉又六味梔子仁湯在外科八十二
仲景梔子豆豉湯
治傷寒煩熱懊憹可爲吐劑梔子十四枚擘香豉四合上用水四升先煮梔子得二升半內豉再煮取一升半去滓分二服溫進一服得吐者止後服
仲景梔子厚朴湯
治傷寒下後餘邪未淸心煩腹滿起臥不安者梔子十四枚擘厚朴薑炙枳實炒各四兩=枚@傷寒論辨太陽病脈症幷治已上三味用水三升半煮取一升半去滓分二服溫進一服得吐止後服
仲景梔子乾薑湯
治傷寒以圓藥大下之身熱不去微煩者若病人舊有微溏者不可用梔子十四枚擘乾薑三兩上二味以水三升半煮取一升半去滓分二服溫進一服得吐者止後服
仲景梔子檗皮湯
治傷寒身黃發熱者梔子十五枚黃柏二兩甘草一兩上三味以水四升煮取一升半去滓分溫再服
解瘟疫熱毒
瘟疫八九日後已經汗下不退口渴咽乾欲飮水者以蚯蚓糞名六一泥不拘多少檑新汲水飮之或用晩蠶沙亦可其熱甚者用新靑布以冷水浸過略擠乾置患人胸上以手按之良久布熱卽易之須臾當汗出如水或作戰汗而解夏月極熱用此法他時不可用
漏蘆升麻湯
方在外科九七治時毒頭面紅腫
黃連香薷飮
方在和陣一七二治傷暑中熱
局方瀉心湯
治心火用川黃連去鬚爲極細末每服一字或五分或一錢或湯或散臨臥服
仲景甘草瀉心湯
亦名半夏瀉心湯嘔而腸鳴心下痞者此方主之此方辛入脾而散氣半夏乾薑之辛以散結氣苦入心而泄熱黃連黃芩之苦以泄痞熱脾欲緩急食甘以緩之人蔘甘草大棗之甘以緩之也半夏洗半升乾薑人蔘炙甘草黃芩各三兩黃連一兩大棗十二枚擘上七味以水一斗煮取六升去滓再煮取三升溫服一升日三服
仲景生薑瀉心湯
治傷寒汗解之後胃中不和心下痞硬乾噫食臭脇下有水氣腹中雷鳴下利者半夏洗半升生薑四兩切人蔘炙甘草黃芩各三兩黃連乾薑各一兩大棗十二枚擘上八味以水一斗煮取六升去滓再煎取三升溫服一升日三服此方無生薑卽名半夏瀉心湯
仲景大黃黃連瀉心湯
治太陽傷寒汗下後色微黃心下痞按之濡其脈關上浮者大黃二兩黃連一兩上二味以微沸湯二升漬之須臾絞去滓分溫再服
仲景附子瀉心湯
治傷寒汗下後心下痞而復惡寒汗出者黃芩黃連各二兩大黃一兩附子一枚炮去皮破八片別煮取汁上前三味以麻沸湯二升漬之須臾絞去滓內附子汁分溫再服
淸心蓮子飮
治熱在氣分口乾作渴小便淋濁或口舌生瘡咽疼煩躁黃芩麥冬地骨皮車前子炒甘草各一錢半黃芪人蔘茯苓石蓮子柴胡各一錢上每服五錢水煎服
良方加味通心飮
治諸疝內熱脹痛及小便不利黃芩梔子仁連翹枳殼木通瞿麥川楝子甘草各等分上咀每服五錢水一鍾半燈心二十根車前草五莖煎七分溫服
淸心湯
治心受熱邪狂言叫罵動履失常黃芩黃連梔子連翹薄荷大黃芒硝甘草各等分水一鍾半竹葉二十片煎八分溫服
外科淸心湯
方在外科八四治瘡瘍腫痛發熱
局方人蔘淸肺湯
治肺胃虛熱咳嗽喘急坐臥不安年久勞嗽唾痰粟殼蜜炒一錢半阿膠杏仁去皮尖炒人蔘各一錢桑白皮地骨皮知母烏梅肉炙甘草各五分水二鍾棗一枚煎八分食遠服
人蔘平肺散
治心火剋肺金傳爲咳嗽喘嘔痰涎壅盛胸膈痞滿咽喉不利桑白皮炒一錢半知母一錢五味二十粒黃芩天冬地骨皮人蔘茯苓靑皮陳皮各八分炙甘草五分水二鍾薑三片煎八分食遠服
黃芩淸肺飮
治肺熱小便不利宜用此淸之梔子二錢黃芩一錢水煎服如不利加鹽豉二十粒
淸肺湯
方在痘疹一四五治麻疹咳嗽甚者
東垣淸肺飮子
方在和陣三五一治邪熱在氣分渴而小便不利
萬氏淸肺飮
方在痘疹八七治痘疹肺熱喘嗽
瀉白散
治肺火大腸火喘急等症桑白皮地骨皮各二錢甘草一錢上爲末水調服
五味瀉白散
方在因陣二六治眼目風熱翳膜外障
正傳麥門冬湯
治病後火熱承肺咳嗽有血胸脇脹滿上氣喘急五心煩熱而渴生地淡竹葉各一錢五味九粒麥冬天冬桑白皮各七分紫菀茸貝母各六分桔梗甘草各五分水一鍾半棗一枚煎服
類方麥門冬湯
治肺熱氣衰血焦髮落好怒脣口赤甚炙甘草半兩生地黃麥門冬黃芩石膏煆人蔘茯神遠志甘草煮去心各一兩上㕮咀每服一兩水煎服
萬氏麥門冬湯
方在痘疹一四二治表邪麻疹火熱嗽甚
家抄麥門冬飮
治虛勞咳嗽午後嗽多者是也生地黃麥門冬當歸白芍藥川芎知母黃柏各一錢桑白皮八分五味子十二粒水二鍾薑一片棗一枚煎八分食後服
宣明麥門冬飮子
治膈消胸滿心煩氣多血少津液不足爲消渴生地黃知母麥門冬乾葛天花粉人蔘五味子炙甘草茯神各等分上咀每服一兩竹葉十四片水煎服
二母散
治肺熱咳嗽及疹後嗽甚者貝母去心童便洗知母各等分乾生薑一片上水煎服或爲末每服五分或一錢沸湯下
陳氏二母散
方在婦人八六治産後熱血上攻咳嗽喘促
家抄黃芩知母湯
治夏月火嗽有痰面赤煩熱山梔黃芩桑白皮貝母知母天花粉杏仁桔梗甘草各等分水二鍾煎八分食遠服
醫林桑白皮湯
治肺氣有餘火炎痰盛作喘桑白皮貝母杏仁蘇子半夏黃芩黃連山梔各八分水二鍾薑三片煎八分溫服
海藏紫菀散
治嗽中有血虛勞久嗽肺痿紫菀阿膠貝母知母各一錢半人蔘茯苓桔梗甘草各一錢五味子十二粒水二鍾煎八分食後服
東垣淸胃散
治醇酒厚味或補胃熱藥太過以致牙痛不可忍牽引頭腦滿面發熱或齒齦潰爛喜冷惡熱此陽明之火也宜用此方生地黃連夏月倍之各一錢半當歸丹皮升麻各一錢水煎服
加味淸胃散
卽前方加犀角連翹甘草
秘驗淸胃飮
治一切風熱濕痰牙痛床腫血出動搖梔子黃芩黃連石膏生地白芍當歸蒼朮各一錢靑皮八分藿香荊芥穗細辛各六分升麻五分丹皮甘草各四分水二鍾煎八分食後緩緩含飮之效
錢氏瀉黃散
治脾火山梔一兩藿香七錢石膏五錢防風四錢甘草三錢上㕮咀蜜酒拌略炒香爲細末每服二錢水一鍾煎淸汁飮
和中湯
治虛火嘈雜黃連薑炒一錢半人蔘白朮半夏陳皮茯苓各一錢甘草五分大棗二枚水一鍾半加粳米一撮煎八分溫服
薛氏柴胡淸肝散
治肝膽三焦風熱瘡瘍或怒火憎寒發熱或瘡毒結於兩耳兩脇前後或胸乳小腹下及股足等症柴胡黃芩炒各一錢半山梔炒川芎人蔘各一錢桔梗連翹各八分甘草五分水一鍾半煎服
梔子淸肝散
治肝膽三焦風熱耳內作癢或生瘡出水或脇肋胸乳作痛寒熱往來梔子柴胡丹皮各一錢當歸芍藥川芎牛蒡子炒茯苓各七分白朮甘草各五分上水煎服一方無白朮
原機芍藥淸肝散
治眵多眊臊緊澁羞明赤脈貫睛臟腑秘結大黃四分芒硝石膏滑石白朮川芎羌活防風桔梗各三分黃芩芍藥炙甘草荊芥薄荷前胡各二分半柴胡山梔知母各二分水煎食遠熱服
良方龍膽瀉肝湯
亦名龍膽湯治肝經濕熱小便赤澁或脇脹口苦寒熱凡肝經有餘之證宜服之柴胡一錢黃芩七分山梔黃連炒龍膽草酒拌炒天冬麥冬知母人蔘生甘草各五分五味三分水一鍾半煎服
七味龍膽瀉肝湯
治肝火內炎如前諸症柴胡稍龍膽草生地歸稍木通車前子澤瀉各等分上㕮咀水二鍾煎一鍾空心稍熱服
薛氏加味龍膽瀉肝湯
治肝經濕熱或囊癰下疳便毒小便澁滯或陰囊作痛小便短少龍膽草酒炒一錢山梔大人倍用黃芩甘草生地當歸尾木通車前子炒澤瀉大人倍用上水煎若治小兒子母同服
當歸六黃湯
治盜汗之聖藥黃芪蜜炙當歸各二錢熟地黃生地黃黃芩黃連黃柏各一錢水二鍾煎服
正氣湯
治陰分有火盜汗知母炒黃柏炒各二錢炙甘草六分水一鍾半煎八分食遠熱服
仲景芍藥甘草湯
治傷寒脈浮自汗出小便數心煩微惡寒脚攣急足溫者白芍藥炙甘草各四兩上二味以水三升煮取一升半去滓分溫再服
生地黃煎
治陰火盜汗黃芪炙炙甘草當歸生地黃芩黃連黃柏麻黃根浮小麥各一錢水一鍾半煎八分食遠服
寶鑑石膏散
治陽明風熱頭痛石膏川芎白芷各等分上爲細末每服四錢熱茶淸調下
本事荊芥散
治頭風石膏煆荊芥等分上爲細末每服二錢薑三片連鬚葱白三寸水一鍾煎七分食遠服
雙玉散
治熱痰咳嗽喘急煩渴頭痛石膏寒水石等分上爲極細末每服三錢人蔘湯或隨症用引調下
玄珠秘方茶調散
治風熱上攻頭目昏痛及頭風熱痛不可忍片芩二兩酒拌炒三次不可令焦小川芎一兩白芷五錢荊芥穗四錢薄荷細芽茶各三錢頭巓及腦痛加蔓荊子藁本細辛各三錢上爲細末每服二三錢用茶淸調下
天花散
治消渴生地黃麥門冬乾葛天花粉各二錢五味子甘草各一錢上作二服水一鍾半粳米百粒煎八分食遠服
錢氏地骨皮散
治壯熱作渴地骨皮知母柴胡人蔘半夏茯苓甘草各等分上㕮咀每服一兩水煎服
玉泉丸
治煩熱口渴乾葛天花粉各一兩半黃芪蜜炙人蔘麥門冬烏梅肉焙茯苓甘草各一兩上爲末蜜丸彈子大每服一丸溫湯嚼下
宣明淸膈導痰湯宣明論方
治胃火厚味膈上熱痰咯吐不出咳唾稠粘石膏朴硝各一錢半黃芩貝母各一錢栝蔞仁天花粉白朮白茯苓各八分陳皮桔梗甘草各五分水一鍾半加竹葉二十片揉爛同煎八分食遠服
生鐵落飮
治痰火熱狂墜痰鎭心生鐵四十斤入火燒赤沸砧上鎚之有花出如蘭如蛾紛紛落地者是名鐵落用水二斗煮取一斗用以煎藥石膏三兩龍齒硏茯苓防風去蘆各一兩半玄參秦艽各一兩上㕮咀入鐵汁中煮取五升去柤入竹瀝一升和勻溫服二合無時每日約須五服
大連翹飮
治風熱熱毒大小便不利及小兒痘後餘毒肢體患瘡或丹瘤等毒遊走不止柴胡黃芩梔子炒荊芥防風蟬蛻連翹當歸赤芍木通滑石瞿麥甘草各等分上量大小水煎服
局方犀角地黃湯和劑局方
治勞心動火熱入血室吐血衄血發狂發黃及小兒瘡痘血熱等症景岳云此方治傷寒血燥血熱以致溫毒不解用此取汗最捷人所不知蓋以犀角之性氣銳能散仲景云如無犀角以升麻代之此二味可以通用其義蓋可知矣生地四錢芍藥丹皮犀角鎊如欲取汗退熱必用尖生磨攙入之方妙各一錢半上㕮咀水一鍾半煎八分加犀角汁服或入桃仁去皮尖七粒同煎以治血症
良方犀角地黃湯
卽前方加黃芩黃連各一錢
拔萃犀角地黃湯
治一切血熱失血三焦血熱便秘等症大黃三錢犀角磨汁生地二錢黃芩黃連各一錢水二鍾煎一鍾入犀角汁和勻溫服
外科犀角地黃湯
方在外科四六治胃火血熱妄行
良方生地黃散
治血熱小便出血黃芩炒五錢生地黃二錢阿膠炒柏葉炒各一錢上水煎服
生地黃飮子
治諸見血吐血衄血下血溺血皆屬熱證熟地枸杞黃芪甘草生地黃芩芍藥天冬地骨皮各等分上咀每服七錢水二鍾煎八分食遠服如脈微身凉惡風者加桂五分吐血者多如此
茜根散
治衄血不止心神煩悶生地黃黃芩阿膠炒珠側柏葉茜根各二錢炙甘草一錢水一鍾半薑三片煎七分食遠服
人蔘五味子湯
方在外科一五三治虛損肺痿等症
二神散
治男婦吐血或血崩下血陳槐花炒焦二兩百草霜五錢上爲細末每服三錢茅根煎湯調下治下血宜空心服之舌上忽然腫破出血宜此摻之
良方四生丸
治吐血衄血陽承於陰血熱妄行宜服此藥生地黃生艾葉生荷葉生側柏葉各等分上搗爛如鷄子大丸每服一丸水二盞濾去柤服陳日華云先公嘗遊靈石寺見一僧嘔血明年到寺間嘔血者何如主僧云得服四生丸遂愈自得此方屢用有效愚意前症乃內熱暴患者宜用之若人病本元不足須補脾以資化源否則虛火上炎金反受剋獲生鮮矣
濟生鱉甲地黃湯
治虛勞煩熱怔忡羸瘦熟地當歸麥門冬鱉甲醋炙秦艽石斛柴胡人蔘白朮茯苓各一錢肉桂炙甘草各六分水二鍾薑五片烏梅一個煎七分不拘時服
局方黃芪鱉甲煎和劑局方卷五黃芪鱉甲散半夏
治虛勞客熱肌肉消瘦煩熱心悸盜汗少食多渴咳嗽有血天門冬白茯苓各八分生地芍藥秦艽地骨皮柴胡各七分黃芪蜜炙人蔘鱉甲醋浸炙去裙知母桔梗桑白皮紫菀炙甘草各五分肉桂四分水一鍾半煎八分食後溫服
地黃膏
滋陰降火養血淸肝退熱鮮地黃以十斤爲則搗汁和衆藥汁同煎當歸身一斤芍藥枸杞各半斤麥門冬天門冬各六兩連肉四兩地骨皮知母各三兩川芎丹皮各二兩人蔘甘草各一兩上將衆藥用水二斗煎一斗去滓淨和生地黃汁同熬成膏服之
局方秦艽扶羸湯和劑局方楊氏家藏方
治肺痿骨蒸勞嗽或寒熱往來聲瘂自汗體虛怠惰柴胡人蔘當歸紫菀茸甘草鱉甲醋炙秦艽地骨皮各五分水一鍾半薑五片大棗烏梅各一枚煎七分食遠服
退熱湯
治急勞煩熱口乾憎寒飮食不得柴胡靑蒿麥冬知母炒甘草龍膽草各一錢上用童便一鍾半葱白三寸薤白三莖桃柳枝各五寸同浸一宿平旦煎一鍾空心頓服至夜再服
良方團魚丸
治骨蒸勞嗽累效團魚二個柴胡半兩前胡杏仁貝母知母各一兩上藥與魚同者熟取肉連汁食之將藥焙乾爲末再以團魚骨甲煮汁一盞和藥丸桐子大每服二三十丸煎黃芪六一湯空心送下病旣安仍服黃芪六一湯調理
良方地楡散
治腸風熱證下血地楡茜根黃芩黃連梔子茯苓各等分上㕮咀每服五錢入韭白五寸同煎食遠溫服
良方四味地楡散
一名潑火散治中暑昏迷不省人事幷治血痢地楡黃連去鬚靑皮赤芍藥各等分上爲末每服三錢漿水調服或新汲水亦可若治血痢以水煎服
本事槐花散
治腸風臟毒下血塊花炒側柏葉杵荊芥穗枳殼麩炒上各等分爲末每服二錢空心米飮調下或用煎湯亦名槐花湯
外科槐花散
方在外科一六九治腸風臟毒下血
東垣加減四物湯
治腸風下血生地當歸川芎側柏葉各八分地楡條芩防風各六分槐花炒荊芥穗枳殼麩炒甘草各四分烏梅肥者三枚水二鍾薑三片煎八分空心溫服
局方枳殼湯和劑局方
治大便腸風下血枳殼二兩炒黃大黃連一兩同槐花四兩炒焦去花不用水二鐘濃煎空心溫服
枳殼散
治便血或婦人經候不調手足煩熱胸膈不利黃芩一錢半柴胡赤芍藥半夏麯枳殼麩炒各一錢水二鍾薑三片棗一枚煎八分食遠服
濟生小薊飮子濟生方重訂嚴氏濟生方小便門通草當歸
治下焦結熱溲血崩淋等症生地四兩滑石山梔淡竹葉炙甘草小薊根藕節蒲黃炒各五錢上㕮咀每服五六錢水一鍾半煎八分空心溫服
仲景黃連湯
治傷寒胸中有熱胃中有邪氣腹中痛欲嘔吐者黃連乾薑桂枝去皮炙甘草各三兩人蔘二兩半夏半升大棗十二枚上七味以水一斗煮取六升去滓溫服一升日三服夜二服
黃連湯
治便後下血腹不痛名溫毒下血黃連當歸各二錢甘草五分水二鍾煎八分食後服
仲景黃芩湯
治太陽與少陽合病自下利黃芩三兩芍藥炙甘草各二兩大棗十二枚上四味以水一斗煮取三升去滓溫服一升日再服夜一服若嘔者加半夏半升生薑三兩
外臺黃芩湯
方在和陣一九八治乾嘔下利
直指黃芩湯
治心肺蘊熱口瘡咽痛膈悶小便淋濁不利生地麥冬黃芩黃連梔子木通澤瀉甘草各等分上每服一兩水一鍾半煎八分食前服
黃芪散
治熱痢下赤膿心腹煩熱疼痛黃連去鬚微炒一兩黃芩黃柏犀角屑地楡各半兩黃芪當歸龍骨各七錢半生地黃五錢上爲細末每服二錢不拘時粥飮調下
河間黃芩芍藥湯
治瀉痢腹痛或身熱熾後重脈洪數膿血稠粘及陰虛內熱衄吐血者此方卽前仲景之黃芩湯但分兩不同黃芩白芍各二錢甘草一錢水一鍾半煎八分溫服腹痛甚者加桂二分膿血甚者加當歸黃連各一錢一方芍藥用六錢
局方木香化滯湯
治痢下赤白腹中㽱痛裏急後重多熱多滯者宜之白朮茯苓白芍藥厚朴枳殼麩炒各一錢半人蔘陳皮黃連澤瀉檳榔各一錢木香甘草各七分水二鐘煎八分食前服
淸熱滲濕湯
治濕熱浮腫肢節疼痛小水不利黃柏鹽水炒二錢白朮蒼朮各一錢半黃連茯苓澤瀉各一錢甘草五分水二鐘煎八分服如單用滲濕去黃連黃柏加橘皮乾薑
河間益元散
一名六一散一名天水散治中暑身熱煩渴小水不利河間云治痢之聖藥分利陰陽去濕熱其功大矣桂府滑石飛六兩粉甘草一兩上爲極細末每服二三錢新汲水調下一方加辰砂三錢名朱砂益元散一方加牛黃治煩而不得眠
局方香連丸和劑局方卷六大香連丸
治熱瀉痢疾赤白膿血濕熱侵脾裏急後重黃連淨十兩切如豆粒用淨吳茱萸五兩二味熱水拌和入磁罐內置熱湯中燉一日同炒至黃連紫黃色爲度去茱萸不用木香每製淨黃連一兩用木香錢半上爲末醋糊丸桐子大每服七十丸食前空心米飮下
良方六神丸
治食積兼熱赤白痢疾或腹痛不食或久而不止神麯爲糊麥芽炒茯苓枳殼麩炒木香煨黃連炒焦黑各等分上爲末以神麯糊爲丸桐子大每服五七十丸白湯送下
八正散
治心經蘊熱臟腑秘結小便赤澁淋閉不通及血淋等症山梔滑石飛車前子木通扁蓄瞿麥大黃煨甘草各等分上㕮咀每服五錢水二鐘燈心二十莖煎七分食前溫服
七正散
山梔仁龍膽草赤茯苓車前子木通扁蓄生甘草稍加燈心竹葉水煎服
五淋散
治膀胱有熱水道不通淋瀝不止臍腹急痛或尿如豆汁或如砂石膏淋尿血幷皆治之梔子炒赤芍藥赤茯苓各二錢茵陳淡竹葉各一錢滑石木通甘草各半錢水二鐘煎一鍾食前服
局方薷苓湯
治夏月暑瀉欲成痢者香薷扁豆炒白朮厚朴薑炒黃連薑汁炒猪苓茯苓澤瀉各等分上咀每服五六錢水鍾半薑三片煎七分服
局方大平丸
治泄瀉黃連同吳茱萸炒去茱萸不用芍藥炒減半上爲末老米糊丸服同乾薑炒加阿膠一半爲丸名駐車丸
本事火府丹
治心經積熱小便淋澁黃疸煩渴生地黃二兩杵膏黃芩木通炒各一兩上三味爲末加蜜丸桐子大每服五七十丸木通湯下許學士云一卒病渴日飮水斗許不食者三月心中煩悶時在十月余謂心經有伏熱與火府丹數服越二日來謝云當日三服渴止又三服飮食如故此本治淋用以治渴可謂通變也
眞珠粉丸
治精滑白濁黃柏眞蛤粉各一斤眞珠三兩一方代以靑黛亦效上爲末水糊丸桐子大每服百丸空心溫酒下或加樗皮滑石靑黛俱好
局方導赤散
治心火及小腸熱證小便赤澁而渴生地木通生甘草各等分入竹葉二十片水煎服一方加人蔘麥門冬
赤茯苓湯
治膀胱實熱小便不通口乾咽腫不利猪苓赤茯苓滑石車前子木通瞿麥葵子黃芩枳實甘草各等分水一鍾半薑三片煎八分食前服
濟生葵子湯
治膀胱實熱腹脹小便不通口舌乾燥猪苓赤茯苓滑石車前子木通瞿麥葵子微炒黃芩枳實各一錢甘草五分上用水一鍾半薑煎空心服
牛膝湯
治砂石淋澁牛膝一合麝香少許上用水煎牛膝去滓入麝香服之鄞縣耿夢得之內患淋下砂石剝剝有聲甚爲苦楚一服而愈
三味牛膝湯
治小便不通莖中痛及婦人血熱內結腹堅痛當歸一兩牛膝根葉生用黃芩去黑心半兩上咀每服一兩許水一鍾半煎七分食遠服日三
海金沙散
治膏淋海金沙滑石各一兩甘草二錢半上爲細末每服二錢燈草湯空心調下
茵陳湯
治黃疸發熱大小便澁茵陳梔子仁各二錢赤茯苓葶藶各一錢半枳實甘草各五分水一鍾半薑三片煎八分食前服
活人茯苓滲濕湯
治黃疸濕熱嘔吐而渴身目俱黃小便不利食少而熱白朮蒼朮各一錢梔子黃芩各八分黃連枳實各七分靑皮陳皮茵陳白茯苓澤瀉防己各五分上水煎服
東垣當歸拈痛湯
治濕熱爲病肢節煩疼肩背沈重胸膈不利手足遍身流注疼痛熱腫等症羌活黃芩茵陳炙甘草各五錢人蔘乾葛升麻蒼朮苦參各二錢歸身白朮防風猪苓澤瀉知母各一錢半上㕮咀每服一兩水煎空心服臨睡再服
活人犀角散
治脚氣衝心煩喘悶亂頭痛口乾坐臥不得石膏生用硏二兩麥門冬紫蘇莖葉檳榔赤茯苓各一兩犀角屑枳殼麩炒沈香各七錢半防風木香各半兩上㕮咀每服八錢以水一鍾半煎八分去柤入淡竹瀝一合更煎一二沸不拘時溫服
東垣淸燥湯蘭室秘藏卷下當歸身
治六七月間濕熱成痿肺金受邪腰以下痿軟癱瘓不能動行走不正兩足欹側黃芪一錢半人蔘生地各一錢白朮蒼朮各八分猪苓白茯苓澤瀉橘紅神麯炙甘草各五分柴胡升麻麥冬黃連酒黃柏各三分五味子九粒上㕮咀每服半兩水二盞煎一盞稍熱空心服
蒼朮湯
治濕熱腰腿疼痛蒼朮三錢柴胡二錢防風黃柏各一錢上用水煎空心服
丹溪二妙散
治濕熱在經筋骨疼痛如有氣加氣藥如血虛加補血藥如痛甚加薑汁熱辣服之蒼朮去皮炒製黃柏炒等分上爲末搗生薑煎沸湯調服此二物皆有雄壯之氣如氣實者加少酒佐之此卽集要二神湯各三錢半用水煎空心服一方以二妙爲君加羌活甘草各二錢芍藥陳皮各一錢威靈仙酒炒五分爲末服之佳
加味二妙丸
治兩足濕痺疼痛如火燎從兩足跗熱起漸至腰胯或麻痺痿軟皆是濕熱爲病此方主之蒼朮米泔浸炒四兩黃柏酒浸曬乾二兩歸尾川牛膝龜板酥灸川萆薢防己各一兩酒煮麵糊爲丸桐子大每服百丸空心薑鹽湯送下
丹溪蒼朮黃柏丸
治濕熱食積痰飮流注脚氣蒼朮鹽水炒黃柏鹽水炒川芎白芷防己南星犀角檳榔各等分上爲末酒糊丸服血虛加牛膝龜板肥人加痰藥
正傳虎脛骨丸
治兩足痿弱軟痛或如火焙從足踝下上衝腿膝等症因熱所成者經驗蒼朮米泔浸一宿黃柏酒浸日曬各四兩歸尾牛膝各二兩龜板酥灸虎脛骨酥灸防己各一兩上爲細末麵糊爲丸桐子大每服百餘丸空心薑鹽湯送下一方加炮附子五錢
河間苦參丸
治血虛風熱著痺苦參二兩取粉人蔘丹參炙沙參玄參防風去叉五加皮蒺藜炒去刺烏蛇酒浸取肉蔓荊子龜板酥灸虎骨酥灸各一兩上爲細末用不蛀皂角一斤剉碎以水三升挼取汁於無油鐵器熬成膏加煉蜜四兩和丸桐子大每服十五丸至二十丸食後良久夜臥共三服荊芥薄荷酒下
陳氏苦參丸
方在外科八八治遍身瘙癢癬疥瘡瘍
錢氏苦參丸
方在痘疹九九治痘後潰爛瘡毒疥癩
朱砂凉膈丸
治上焦虛熱肺脘咽膈有氣如煙搶上山梔黃連各一兩人蔘茯苓各半兩朱砂三錢別硏氷片五分別硏上爲細末煉蜜爲丸桐子大朱砂爲衣熟水送下五七丸日進三服食後
東垣朱砂安神丸
一名黃連安神丸治心神煩亂發熱怔忡不寐或寐中驚悸頭運等症黃連一錢半生地當歸朱砂別飛爲衣各一錢甘草五分湯浸蒸餠爲丸黍米大每服十五丸至二十丸津液嚥之或食後用溫水凉水送下亦可
錢氏安神丸
治熱渴心悶脈實頰赤口燥朱砂一兩龍腦一字山藥麥冬白茯苓甘草馬牙硝寒水石各五錢上爲末煉蜜丸芡實大每服一丸沙糖水化下
秘旨安神丸
方在小兒七一治心虛驚悸
十味安神丸
方在小兒七三治虛驚
七味安神丸
方在小兒七二治心熱多驚
集驗龍腦安神丸
治男婦小兒五積癲癎不論遠近發作無時但服此藥無不痊愈人蔘茯神麥冬朱砂飛犀角屑各二兩桑白皮炒地骨皮炙甘草各一兩牛黃硏龍腦硏麝香硏各三錢馬牙硝二錢金箔三十五片爲細末煉蜜丸彈子大金箔爲衣寒用熱水熱用凉水不拘時化下一丸小兒半丸如病二三年者日進三服若男婦虛勞喘嗽發熱者用新汲水化下其喘滿痰嗽立止
萬氏龍腦安神丸
方在小兒七七治驚痰及痘中昏悶譫妄
抑靑丸
治肝火黃連薑汁炒上單用一味爲末粥丸溫水下
錢氏抑靑丸
方在小兒九八治肝熱急驚搐搦
瀉靑丸
治肝膽火幷小兒急驚發搐眼赤睛疼當歸川芎羌活防風龍膽草山梔大黃各等分煉蜜爲丸桐子大每服五十丸
瀉金丸
治肺火用黃芩爲末滴水丸白湯下
丹溪茱連丸
治濕熱吐酸黃連陳壁土炒二兩黃芩製同蒼朮米泔浸陳皮吳茱萸煮少時浸半日曬乾各一兩或加桔梗茯苓各一兩上爲末神麯糊丸綠豆大每服二三十丸食後津液送下
左金丸
治肝火脇肋刺痛或發寒熱或頭目作痛淋秘泄瀉一切肝火等症黃連六兩炒吳茱萸湯一兩泡片時焙乾用上爲末粥丸梧子大白朮陳皮煎湯下三四五十丸
大補丸
治陰火黃柏鹽酒炒褐色米粥丸血虛四物湯送下氣虛四君子湯送下
大造丸
此方治陰虛血熱能使耳目聰明鬚髮烏黑有奪造化之功故名大造亦治心風失志虛勞水虧等症紫何車頭生壯盛者一具以米泔洗淨少加酒蒸極爛搗膏以山藥末收烘乾用或洗淨卽以新瓦上焙乾用熟地二兩半用砂仁末六錢茯苓二兩一塊同稀絹包入好酒煮七次去茯苓不用敗龜板自死者二兩酥炙黃柏鹽酒炒杜仲酥炙各一兩半麥門冬天門冬牛膝酒洗各一兩二錢夏加五味子七錢上除熟地黃別杵外共爲末用酒煮米糊同熟地膏搗丸桐子大或蜜丸亦可每服八九十丸空心臨臥鹽湯薑湯任下冬月酒下婦人加當歸二兩去龜板男子遺精白濁婦人帶下加牡蠣一兩半
丹溪大補陰丸
降陰火補腎水熟地酒洗蒸搗爛龜板酥炙黃各六兩知母鹽酒炒黃柏鹽酒炒各四兩上爲細末用猪脊髓蒸熟和煉蜜同搗爲丸桐子大每服五六十丸空心薑鹽酒送下
秘傳大補天丸
治男婦虛損勞傷形體羸乏腰背疼痛遺精帶濁紫河車初胎者一具米泔洗淨入小砂罐內加水一碗煮沸候冷取起放竹籃中四圍用紙糊密烘乾爲末入群藥和勻懷熟地搗五兩知母乳炒黃柏蜜炒龜板酥炙各三兩人蔘何首烏製白芍藥冬月一兩枸杞杜仲製各二兩肉蓯蓉酒洗山藥炒麥門冬牛膝酒洗虎脛骨酥炙黃芪蜜炙茯神各一兩半生地酒洗沙鍋煮爛搗當歸酒洗天門冬北五味各一兩冬加乾薑炒黑半兩上爲細末用猪脊髓三條蒸熟同煉蜜和搗爲丸桐子大每服八十丸空心淡鹽湯下冬月酒下
大補地黃丸
治精血枯涸燥熱熟地酒蒸黃柏鹽酒炒各四兩當歸酒洗山藥炒枸杞各三兩生地二兩半山茱萸白芍藥知母鹽酒炒各二兩肉蓯蓉酒浸玄參各一兩半上爲末煉蜜丸桐子大每服七八十丸空心淡鹽湯送下
丹溪補陰丸
一名虎潛丸降陰火滋腎水龜板酥炙四兩熟地酒洗知母製黃柏製各三兩當歸白芍酒炒牛膝各二兩虎脛骨酥炙鎖陽酥炙陳皮各一兩半上爲細末酒煮羯羊肉爲丸桐子大冬加乾薑半兩每服五六十丸薑鹽湯或酒下
節齋補陰丸
熟地五兩龜板知母黃柏俱酒炒各三兩天冬白芍枸杞鎖陽各二兩五味一兩乾薑五錢煉蜜入猪脊髓三條搗丸桐子大每服八九十丸空心淡鹽湯送下冬月用酒
三補丸
治三焦火熱黃芩黃連黃柏滴水丸桐子大白湯送下或淡鹽湯亦可
東垣滋腎丸
降腎火桂與火邪同體此寒因熱用法也凡不渴者病在下焦宜用之良方云或腎虛足熱小便不利肚腹腫脹皮膚脹裂眼睛突出此神劑也黃柏二兩酒拌陰乾知母同上肉桂二錢爲細末熟水爲丸百沸湯空心送下二百丸
加味虎潛丸
治諸虛不足腰腿疼痛行步無力壯元氣滋腎水熟地黃八兩山藥炒枸杞各二兩人蔘黃芪炙茯苓當歸虎骨酥炙龜板酥炙牛膝酒蒸杜仲酥炙破故紙炒兎絲子製鎖陽酒洗知母酒炒黃柏蜜水炒各一兩上煉蜜加猪脊髓酒蒸熟同搗丸桐子大每服百餘丸空心淡鹽湯或酒任下
加味坎離丸
生精養血升水降火川黃柏八兩分四分用淸酒鹽水人乳蜜水各浸二兩曬乾炒褐色熟地八兩用茯苓四兩打碎砂仁二兩三味同入絹袋中好酒三甁煮乾去茯苓砂仁止用地黃知母八兩鹽酒浸炒當歸白芍酒浸一日曬乾川芎各四兩上爲末同鋪筐中日曬夜露三日爲度煉蜜丸桐子大每服八九十丸空心鹽湯冬月溫酒任下
三才封髓丹
降心火益腎水黃柏炒褐色三兩天門冬人蔘熟地黃各一兩砂仁炒半兩炙甘草七錢上爲末麵糊丸桐子大每服五七十丸以肉蓯蓉五錢切片酒浸一宿次日煎三四沸空心送下
當歸龍薈丸
治肝經實火大便秘結小便澁滯或胸膈作痛陰囊腫脹凡肝經實火皆宜用之及一切躁擾狂越驚悸不寧等症當歸龍膽草梔子仁黃芩黃連黃柏各一兩蘆薈靑黛大黃各五錢木香二錢半麝香五分別硏上爲末神麯糊丸桐子大每服二三十丸薑湯白湯任下
良方蘆薈丸
治疳癖肌肉消瘦發熱潮熱飮食少思口乾作渴或肝火食積口鼻生瘡牙齦蝕爛等症當歸茯苓陳皮各兩半甘草炒七錢蘆薈胡黃連白蕪荑炒黃連炒焦靑皮木香各五錢上爲末米糊丸桐子大每服七八十丸米湯下
大蘆薈丸
方在小兒百十五治小兒肝脾疳積發熱
加減蘆薈丸
方在小兒百十六治症同前
三聖丸
治嘈雜神效白朮炒四兩橘紅炒一兩黃連炒五錢上爲細末神麯糊丸綠豆大每服五六十丸薑湯下
朮連丸
治嘈雜白朮四兩土炒黃連一兩薑汁炒上爲末神麯糊丸黍米大每服百餘丸薑湯下
軟石膏丸
治嘈雜噯氣軟石膏煆梔子仁炒香附子炒半夏製南星製各等分上爲細末米粥丸桐子大每服五七十丸薑湯下
地楡丸
治血痢下血極效地楡微炒烏梅肉當歸微炒阿膠糯米炒訶子取肉炒木香曬乾黃連去鬚各半兩上爲細末煉蜜丸梧子大每服三五十丸空心或食前陳米飮呑下
槐角丸
治五種腸風下血幷痔漏脫肛槐角炒地楡防風枳殼麩炒當歸黃芩上等分爲細末米酒麵糊丸桐子大每服五六十丸空心淸米飮送下極效一方有烏梅肉
御藥阿膠丸
治腸風下血黃連阿膠炒珠赤茯苓各等分上將連茯爲末阿膠用酒熬化和末衆手爲丸食前米湯送三五十丸或共爲末糊丸亦可
聚金丸
治酒毒大腸蓄熱下血黃連四兩半生半酒炒黃芩防風各二兩上爲末醋糊丸梧子大每服七八十丸空心米飮下
臟連丸
治遠年近日腸風臟毒下血大鷹爪黃連半斤槐米二兩枳殼一兩槐角防風香附木香牙皂粉草各五錢上用陳倉米三合同香附一處爲末外藥共爲細末用猪大臟約長二尺洗淨裝入米附縛定量用水二大碗沙鍋炭火煮乾卽添水漫火煮爛如泥取起和藥搗勻丸桐子大每空心米飮下七八十丸忌麵蒜生冷煎炙之物一料病痊
局方酒蒸黃連丸和劑局方證治準繩類方傷寒和劑酒煮黃連丸
治一切熱瀉便血幷伏暑發熱解酒毒黃連半斤用淨酒二升浸以丸器置甑上蒸至爛取出曬乾上爲末滴水丸每服五十丸食前溫水下
黃連丸
治腸風便血痔瘡腫痛黃連吳茱萸等分上二味用滾湯同漉過罨一二日同炒揀開各別爲末米糊丸桐子大每服二三錢糞前紅服茱萸丸糞後紅服黃連丸俱酒下此與左金丸稍同
猪臟丸
方在外科二二二治大便痔漏下血
保和丸
方在小兒三五治飮食酒積停滯
四順淸凉飮
方在攻陣二五治臟腑血熱煩渴秘結
仲景白頭翁湯
治熱痢下重者黃連黃柏秦皮各三兩白頭翁二兩上四味以水七升煮取二升去滓溫服一升不愈再服一升
景岳全書卷之五十八宙集古方八陣
熱陣
仲景理中丸
卽名人蔘理中湯治太陰卽病自利不渴陰寒腹痛短氣咳嗽霍亂嘔吐飮食難化胸膈噎塞或瘧疾瘴氣瘟疫中氣虛損久不能愈或中虛生痰等症人蔘白朮炒乾薑炒炙甘草各三兩上四味搗篩爲末蜜丸鷄子黃大以沸湯數合和一丸硏碎溫服之日三四夜二服腹中未熱益至三四丸然不及湯湯法以四物依數制用水八升煮取三升去渣溫服一升日三服原論加減法詳在霍亂門述古條中賓按上方兩數乃漢時權度今後世所用惟每味數錢而甘草半之酌宜可也
附子理中湯
治症如前而中氣虛寒腹痛甚者又或入房腹痛手足厥冷或食冷犯寒等症卽前方加製附子一二三錢隨宜用之其有寒甚勢急者不妨生用或炮用亦可外科附子理中湯有芍藥茯苓無甘草乾薑
附子理中丸
治陰寒腎氣動者卽前附子理中湯去白朮煉蜜丸服
理中加丁香湯
治中脘停寒喜辛物入口卽吐卽噦卽前附子理中湯加丁香十粒甚或兼痛者可加至一二錢若以理中加木香卽名木香理中湯
加味理中湯
治脾肺俱虛咳嗽不已人蔘白朮茯苓炙甘草半夏陳皮乾薑細辛北五味各等分上咀每服三錢薑三片棗一枚煎七分食遠服
局方胡椒理中湯
治肺胃虛寒氣不宣通咳喘逆氣虛痞噎悶脇腹滿痛短氣不能飮食嘔吐痰水不止白朮兩乾薑良薑胡椒陳皮蓽茇款冬花去梗細辛炙甘草各四兩上㕮咀每服五七錢水一鍾半煎七分食遠溫服或煉蜜丸桐子大每服三五十丸白湯溫酒米飮任下無時每日二服
選方八味理中丸
治脾胃虛寒飮食不化胸膈痞悶或嘔吐泄瀉白朮四兩炒白茯苓麥芽炒二兩砂仁炒神麯炒炙甘草各一兩半人蔘乾薑炒各一兩上爲細末煉蜜爲丸每丸重一錢空心服一丸薑湯嚼下
枳實理中丸
治傷寒寒實結胸人蔘白朮乾薑甘草茯苓各二兩枳實十六片上爲細末煉蜜丸鷄子黃大每服一丸熱湯化下連進二三服
理中化痰丸
治脾胃虛寒痰涎內停嘔吐少食或大便不實飮食難化咳唾痰涎此中氣虛弱不能統涎歸源也半夏製三兩茯苓人蔘白朮炒乾薑炮各二兩炙甘草一兩薑湯煮麵糊丸桐子大每服四五十丸白湯送下
治中湯
治脾胃不和嘔逆霍亂中滿虛痞或泄瀉此卽理中湯加靑皮陳皮也人蔘白朮乾薑炮炙甘草靑皮陳皮各等分上每服五錢水煎服如嘔加半夏
丁香溫中湯
治同前卽前治中湯加丁香去半夏
良方溫胃湯
治憂思結聚脾肺氣凝元陽受損大腸與胃氣不平脹滿上衝飮食不下脈虛而緊滿人蔘製附子乾薑炮炙甘草當歸白芍藥厚朴陳皮各一錢川椒去合口炒出汗三分水一鍾半薑三片煎一鍾食遠服
東垣溫胃湯
治服寒藥多致脾胃虛弱胃脘痛黃芪陳皮各七分乾薑薑黃厚朴砂仁益智甘草各四分人蔘白豆蔲澤瀉各三分上爲細末每服三錢水一盞煎至半盞食前溫服
仲景四逆湯
又名通脈四逆湯治傷寒陰證自利裏寒外熱脈沈身痛而厥乾薑炮三兩=一兩半@傷寒論附子一枚破八片生用炙甘草二兩上㕮咀以水三升煮取一升二合分二次溫服其脈卽出者愈面色赤者加葱九莖腹中痛者去葱加芍藥二兩嘔者加生薑二兩咽痛者加桔梗一兩利止脈不出者加人蔘一兩
仲景四逆加人蔘湯
治傷寒惡寒脈微而復利卽於前方內加人蔘一兩
仲景四逆加猪膽汁湯
治傷寒吐下後汗出而厥四肢拘急脈微欲絶者卽於四逆湯內加入猪膽汁半合
仲景茯苓四逆湯
治傷寒汗下後病仍不解煩躁者茯苓六=四@傷寒論辨太陽病脈症幷治兩炙甘草二兩乾薑一兩半人蔘一兩附子一枚生用去皮切八片上五味以水五升煮取三升去渣溫服七合日三服
茱萸四逆湯
治厥陰中寒小腹痛甚吳茱萸湯泡乾薑附子炮各二錢炙甘草一錢半水一鍾半煎七分熱服
韓氏茵陳四逆湯
治發黃脈沈細遲肢體逆冷腰已上自汗茵陳二兩乾薑炮一兩半附子一個炮作八片炙甘草一兩上分四貼水煎服
仲景當歸四逆湯
治傷寒手足厥寒脈細欲絶者或下利脈大腸鳴者虛也及其人內有久虛=內有久寒@傷寒論辨厥陰病脈症幷治者宜當歸四逆加吳茱萸生薑湯主之當歸芍藥桂枝細辛各三兩甘草通草各二兩大棗二十五枚擘上七味以水八升煮取三升去滓溫服一升日三服
四逆散
方在散陣二八治陽邪亢熱血脈不通四肢厥逆
仲景附子湯
治少陰病得之一二日口中和其背惡寒者當灸之附子湯主之幷治少陰病身體痛手足寒骨節痛脈沈者附子二枚去皮破八片白朮四兩茯苓芍藥各三兩人蔘二兩上五味以水八升煮取三升去渣溫服一升日三服
三因附子湯
治風寒濕痺骨節疼痛皮膚不仁肌肉重著四肢緩縱人蔘附子生乾薑甘草白芍藥白茯苓桂心各三兩=分@三因方卷之二白朮一兩上㕮咀每服四錢水煎服
生附湯
治寒濕腰痛蒼朮杜仲薑炒各二錢牛膝乾薑附子生用白朮茯苓厚朴炙甘草各一錢水二鐘生薑三片紅棗二枚煎八分食前服
蔘附湯
方在補陣三八治元陽不足喘急呃逆嘔惡厥冷等症
仲景朮附湯
方在補陣四二治中寒中氣不足逆冷痰盛口噤等症
芪附湯
方在補陣四四治氣虛陽弱虛汗倦怠
濟生朮附湯
方在補陣四三治寒濕腰冷重痛小便自利
金匱桂枝附子湯
治傷寒八九日風濕相搏身體疼煩不能轉側不嘔不渴脈浮虛而濇者桂枝四兩去皮生薑切炙甘草各三兩附子三枚炮去皮各破八片大棗十二枚擘上五味以水六升煮取二升去渣分溫三服
金匱白朮附子湯
治傷寒八九日風濕相搏身體疼煩不能轉側不嘔不渴脈虛浮而澁若大便堅小便自利者去桂枝此方主之白朮二兩附子一枚炮去皮生薑一兩半切炙甘草一兩大棗六枚上五味以水三升煮取一升去滓分溫三服一服覺身痺半日許再服三服都盡其人如冒狀勿怪卽是朮附幷走皮中逐水氣未得除故耳
金匱甘草附子湯
治風濕相搏骨節疼煩掣痛不得屈伸近之則痛劇汗出短氣小便不利大便反快惡風不欲去衣或身微腫者此主之桂枝四兩去皮炙甘草白朮各二兩附子二=一@金匱要略痙濕暍病脈證治枚炮去皮上四味以水六升煮取三升去渣溫服一升日三服初服得微汗則解能食汗後復煩者服五合恐一升多者服六七合爲妙
良方薑附湯
治霍亂轉筋手足厥冷或吐逆身冷脈微急用此藥救之此卽仲景乾薑附子湯乾薑一兩附子一個生用上每服半兩水煎外科薑附湯有人蔘白朮
生薑附子湯
治嶺南瘴厲內虛發熱或寒熱往來嘔痰吐逆頭疼身痛或汗多煩躁引飮或自利小便赤兼主卒中風附子一枚如法製分四服上每服水一鍾生薑十片煎六分微溫服
乾薑附子湯
治瘴毒陰證發熱或煩躁手足冷鼻尖冷身體重痛舌上胎生引飮煩渴或自利嘔吐汗出惡風大附子一枚製分四服上每服加炮乾薑二錢同煎溫服熱甚者冷服
寶鑑羌活附子湯
治呃逆羌活附子乾薑炮茴香各一錢木香五分水鍾半棗二枚煎服三因方木香作丁香
仲景芍藥甘草附子湯
治發汗病不解反惡寒者虛故也芍藥炙甘草各三兩附子炮去皮切八片一枚上三味以水五升煮取一升五合去渣分溫三服
活人附子八味湯
治氣虛中寒脚氣等症白朮四兩茯苓芍藥人蔘乾薑炮附子去皮臍炮桂心炙甘草各二兩上每服五七錢水一鍾半煎七分食前溫服又方去桂心加乾熟地黃三兩
六物附子湯
方在外科三五治四氣流注太陰四肢骨節煩疼浮腫小水不利
小建中湯
方在補陣二二治虛勞裏急腹痛失精四肢酸疼咽乾口燥等症
局方大建中湯
方在補陣二四治陽虛氣血不足腰脚筋骨疼痛
八味大建中湯
方在補陣二五治中氣不足厥逆嘔吐攣急陰縮腹痛虛火等症
三建湯
治元陽素虛寒邪外攻手足厥冷六脈沈微大小便數滑凡中風潮涎不省人事傷寒陰證皆可用之大附子大川烏天雄各製用各三錢上用水二鐘薑十片煎一鍾不拘時或溫服或冷服自汗加桂浮小麥氣逆加沈香胃冷加丁香胡椒
仲景炙甘草湯
一名復脈湯治傷寒脈結代心動悸炙甘草四兩生薑桂枝去皮各三兩人蔘阿膠各二兩生地黃一斤麥冬去心麻子仁各半斤大棗十二=三十@傷寒論辨太陽病脈症幷治枚擘上九味以淸酒七升水八升先煮八味取三升去渣內膠烊盡溫服一升日三服
仲景桂枝甘草湯
治發汗過多其人叉手自冒心心下悸欲得按者桂枝四兩去皮甘草二兩上二味以水三升煮取一升去渣頓服
陶氏回陽返本湯
治陰盛格陽陰極發躁渴而面赤欲坐泥水中脈則無力或脈全微欲絶者服後脈微出者生頓出者死人蔘炮薑製附子炙甘草麥冬五味子陳皮臘茶面戴陽者下虛也加葱七莖黃連少許用澄淸泥漿水一鍾煎之臨服入蜜五匙頓冷服之取汗爲效
華陀救脫陽方
治寒中三陰口噤失音四肢强直攣急疼痛似乎中風及厥逆脣靑囊縮無脈或卒倒屍厥脫陽等症先急用葱白一握微搗碎炒熱用布包熨臍下以二包更替熨之甚者仍灸氣海關元二三十壯脈漸出手足漸溫乃可生也次用附子一個重一兩者切八片白朮乾薑各五錢木香二錢同用水二鍾煎一鍾候冷灌服須臾又進一服或煎服回陽等湯
仲景旋覆代赭石湯
治傷寒若汗或吐下解後心下痞　噫氣不除者生薑五兩切旋覆花花炙甘草各三兩人蔘二兩代赭石一兩半夏半升洗大棗十二枚擘上七味以水一斗煮取六升去滓再煎取三升溫服一升日三服
仲景厚朴生薑甘草半夏人蔘湯
治發汗後腹脹滿厚朴去皮炙生薑切各半斤炙甘草二兩半夏半升洗人蔘一兩上五味以水一斗煮取三升去渣溫服一升日三服
簡易十味剉散
治中風血弱臂痛連及筋骨擧動艱難附子三兩炮黃芪炙當歸白芍藥各二兩白朮川芎防風各一兩半肉桂一兩熟地茯苓各七錢半上㕮咀每服五七錢水鍾半薑八片棗三枚煎八分食後臨臥服
奇效芎朮湯
治寒濕頭痛眩運痛極川芎白朮附子生去皮臍各三錢桂心去皮甘草各一錢水一鍾半生薑七片棗二枚煎八分食遠服
底本熱陣本譯正元散
治眩暈陽虛人蔘白朮茯苓炙甘草各二兩黃芪炙一兩半附子炮去皮臍山藥薑汁炒乾葛川芎烏藥各一兩川烏炮去皮臍肉桂各五錢乾薑炮紅豆炒各三錢陳皮二錢上㕮咀每服三錢水一鍾薑三片棗一枚入鹽少許煎服
金匱生薑半夏湯
治胸中似喘不喘似嘔不嘔似噦不噦徹心中憒憒然無奈者生薑汁一升半夏半升上二味以水三升煎半夏取二升內生薑汁煮取一升半小冷分四服日三夜一服病止停後服
金匱半夏乾薑散
治乾嘔或吐逆痰涎半夏製乾薑炙等分上二味杵爲散取方寸匕用漿水一升半煎取七合去柤頓服之
仲景甘草乾薑湯
治少陰傷寒小便色白吐逆而渴動氣因下反劇身雖有熱反倦及肺痿吐涎沫而不咳口不渴小便數遺尿肺中冷上虛不能制下眩暈多涎唾等症楊仁齋曰治男女諸虛出血胃寒不能引氣歸元無以收約其血者良方名薑草湯治陰盛於陽寒而嘔血炙甘草四兩乾薑炮二兩上咀以水三升煮取一升五合分溫再服仁齋曰等分每服三錢食前煎服
橘皮乾薑湯
治惡心嘔噦陳皮通草各一錢半人蔘乾薑肉桂各一錢甘草五分水一鍾半煎八分服
金匱橘皮湯
亦名生薑橘皮湯治乾嘔·噦若手足厥者生薑半斤橘皮四兩上二味以水七升煮取三升溫服一升下咽卽愈
萬氏橘皮湯
方在痘疹九二行滯消痰止嘔吐
金匱橘皮竹茹湯
治噦逆橘皮二斤竹茹二升生薑半斤甘草五兩人蔘一兩大棗三十枚上六味以水一斗煮取三升溫服一升日三服
小半夏湯
方在和陣八治嘔吐及心下有飮者
三因丁香散
治呃逆丁香柿蒂各一錢良薑炙甘草各五分上爲末熱湯點服二錢不拘時
丁香煮散
治翻胃嘔逆丁香石蓮肉各十四枚北棗七枚切碎生薑七片黃秫米半合洗水一碗半同煮稀粥去藥啜粥
簡易丁附散
治反胃嘔逆粥食不下大附子一枚坐於磚石上四面著火漸漸逼熱焠入生薑汁中浸少時如法再焠約盡薑汁半碗許爲度去皮焙乾爲末丁香二錢硏二味勻和每服二錢水一鍾粟米同煎七分服
楊氏丁香茯苓湯
治脾胃虛寒宿食留滯否塞疼痛氣不升降以致嘔吐涎沫或嘔酸水不思飮食半夏製橘紅茯苓各一兩半乾薑炮木香各一兩丁香砂仁肉桂附子製各五錢每服四錢水一鍾半薑七片棗一枚煎七分服
良方丁香柿蒂散
治吐利或病後胃中虛寒呃逆凡呃逆至七八聲相連收氣不回者難治生薑二錢人蔘半夏陳皮茯苓各一錢丁香柿蒂良薑炙甘草各五分水二鍾煎熱服
寶鑑丁香柿蒂散
治呃逆嘔吐丁香柿蒂靑皮陳皮各等分水一鍾半薑五片煎服
嚴氏柿蒂湯
治胸滿呃逆不止丁香柿蒂各二錢加生薑五片水煎服家珍方有人蔘一味
百一安脾散
治胃氣先逆飮食過傷憂思蓄怨宿食癖積冷飮寒痰動擾脾胃不能消磨致成斯疾女人由血氣虛損男子皆由下元虛憊有食罷卽吐有朝食暮吐暮食朝吐所吐酸黃臭水皆是脾敗惟當速治遲則發煩渴大便秘水飮不得入口而危矣人蔘白朮茯苓炙甘草橘紅南木香磨汁丁香草果麵煨胡椒各一兩半高良薑一兩用陳壁土三合以水二碗同煮乾切片上咀每服五錢水一鍾半入鹽少許煎七分食遠溫服或爲細末每服五錢用鹽米湯調下
三因補脾湯
治脾胃虛寒泄瀉腹滿氣逆嘔吐飮食不消人蔘白朮茯苓厚朴炒陳皮各一錢乾薑炒草果麥芽炒炙甘草各八分水一鍾半煎七分空心溫服
三因養胃湯
治脾胃虛寒嘔逆惡心腹脇脹疼腸鳴泄瀉半夏製茯苓厚朴炒藿香各一錢半人蔘白朮炒陳皮草果各一錢附子製八分炙甘草五分水一鍾半薑三片棗二枚煎七分食遠服
胃愛散
治脾胃久虛中焦氣滯或冷涎上壅嘔吐惡心或胸膈疼痛不思飮食或泄瀉不止人蔘一兩乾薑炒半兩黃芪炙茯苓白朮各三錢丁香炙甘草各二錢肉果煨三個上用白米炒熟四兩同硏爲末每服二三錢用薑湯或人蔘湯調服或爲㕮咀每藥五七錢加炒米一兩煎服亦可
東垣藿香安胃散
治脾胃虛弱不能進食嘔吐呑酸腹痛不能腐熟藿香人蔘陳皮各一錢丁香五分生薑十片水一鍾半煎七分食遠服
良方七味人蔘丸
治胃冷兼虛嘔逆不食服過許仁則半夏丸方見和陣一三二不效可服此藥人蔘白朮炒各五兩厚朴薑製北細辛各四兩橘皮生薑各三兩桂心二兩上爲末煉蜜丸桐子大米飮下十丸漸加至二十丸
甘露湯
治反胃嘔吐不止飮食減少常服之快利胸膈調養脾胃進飮食徐東皐曰常州一富人病反胃往京口甘露寺設水陸泊舟岸下夢一僧持湯一碗與之飮罷猶記其香味便覺胸膈少快早入寺知客供湯乃是夢中所飮者胸膈尤快遂求其方合數十服後疾遂瘥名曰觀音應夢散予得之常以待賓易名曰甘露湯又在臨汀療一人愈甚勿忽之乾餳糟頭柞者用六分生薑用四分上和勻搗爛作餠或焙或曬乾每十兩入炙甘草二兩同硏爲末每服二錢用沸湯入鹽少許調不拘時服
金匱茯苓澤瀉湯
治胃反吐而渴欲飮水者外臺治消渴脈絶反胃者茯苓半斤生薑澤瀉各四兩白朮三兩桂枝甘草各二兩上五味以水一斗煮取三升內澤瀉再煮取二升半溫服八合日三服
仲景茯苓甘草湯
治水飮停蓄心下甚者作悸作利生薑三兩茯苓桂枝各二兩炙甘草一兩上四味以水四升煮取二升去滓分溫三服
草豆蔲湯
和中調氣治嘔吐白朮山藥各一錢陳皮枳殼各七分藿香草豆蔲各五分桂心丁香各二分水一鍾半薑五片棗二枚粟米少許煎七分食前溫服
大順散
治冒暑伏熱引飮過多以致寒濕傷脾陰陽氣逆霍亂吐瀉臟腑不調等症乾薑肉桂杏仁各四兩甘草三兩上先將甘草微炒黃次入乾薑同炒令薑裂又入杏仁同炒令杏仁不作聲爲度却同肉桂硏羅一處每用二三錢以水一鍾煎數滾溫服如煩躁者以井花水調服不拘時此方加附子卽名附子大順散
四順附子湯
治霍亂轉筋吐瀉手足逆冷六脈沈絶氣少不語身冷汗出人蔘白乾薑炮附子生炙甘草各一兩上㕮咀每服四五錢水鍾半煎七分食遠服
醫林附子粳米湯
治霍亂四逆多嘔少吐者中附子製一枚半夏製一兩半乾薑炒炙甘草各一兩大棗十枚粳米五合上㕮咀每服八錢水鍾半煎米熟去柤服
冷香飮子
治傷暑暍霍亂腹痛煩躁脈沈微或伏草果炙甘草各一錢半附子炮陳皮各一錢水一鍾半薑十片煎八分井水頓服冷服
集成冷香湯
治夏秋水濕恣食生冷陰陽相干遂成霍亂臍腹刺痛脇肋脹滿煩躁引飮無度或感瘴瘧熱胸膈不利或嘔或泄幷宜附子製良薑草豆蔲麵包煨白檀香炙甘草各一錢丁香七粒水一鍾半煎七分用井水浸冷於嘔吐時服之效或爲細末水調生麵糊丸如芡實大每服一丸新汲水磨下亦可
直指木瓜湯
治吐瀉不已轉筋擾亂木瓜一兩吳茱萸湯泡半兩茴香微炒二錢半炙甘草二錢上㕮咀分二服加薑五片紫蘇十葉空腹急煎服之良方有生薑二錢五分無茴香甘草名木瓜煎
三因訶子散
治老幼霍亂一服卽效厚朴薑製陳皮茯苓炙甘草乾薑炮良薑炒訶子去核炮草豆蔲=草果@三因方卷之九神麯炒麥芽炒各等分上爲細末每服二錢當病發不可忍時用水煎入鹽少許服之
霍亂三方
治霍亂瀉利不止轉筋入腹欲死者用生薑三兩搗爛入酒一升煮三四沸頓服一方凡霍亂吐瀉不能服藥急用胡椒四十粒以飮呑之一方凡霍亂吐瀉不止用艾一把水三升煮一升頓服之
千金霍亂方
治霍亂乾嘔不止以薤葉煎一升服三次立愈
乾霍亂二方
凡欲吐不吐欲下不下嘔惡不止者謂之乾霍亂一方用鹽一兩生薑半兩搗同炒令色變以水一碗煎熱服一方用丁香十四粒爲末以熱湯一盞調服
金匱苓桂朮甘湯
治心下有痰飮胸脇支滿目眩茯苓四兩桂枝白朮各三兩甘草二兩上水六升煮取三升分三服小便卽利
薑朮湯
治心下停飮怔仲白朮白茯苓白薑半夏麯各一錢甘草五分官桂三分水一鍾半棗三枚煎服
韓氏溫中湯
凡病人兩手脈沈遲或緊是皆胃中寒也若寸脈短少及力少於關尺者此陰盛陽虛也或胸膈滿悶腹中脹滿身體拘急手足厥冷急宜溫之白朮乾薑厚朴陳皮各一錢丁皮丁香各五分水鍾半加葱白刑芥穗同煎
東垣厚朴溫中湯
治脾胃寒滯心腹脹滿或見疼痛乾薑厚朴薑炒橘紅各一錢茯苓木香草豆蔲甘草各五分水煎溫服
大正氣散
方在和陣二四治風寒濕氣傷脾心腹脹悶有妨飮食
强中湯
治生冷寒漿有傷脾胃遂成脹滿有妨飮食甚卽腹痛人蔘靑皮橘紅丁香各二錢白朮一錢半乾薑炮附子炮去皮臍草豆蔲各一錢厚朴薑汁炒炙甘草各五分水鍾半薑三片紅棗二枚煎七分不拘時服嘔加半夏若傷麵食加蘿菔子一錢
三因强中丸
治胃脘虛寒痰飮留滯痞塞不通氣不升降局方溫中化痰丸卽此方不用半夏半夏製二兩高良薑乾薑炮靑皮陳皮各一兩上爲細末生薑汁煮糊丸桐子大每服三十丸薑湯下
三生飮
此治中風乃行經治痰之劑斬關奪門之將必用人蔘驅駕其邪而補助眞氣乃可用之否則恐反爲害生南星一兩生川烏去皮生附子去皮各半兩木香二錢每用一兩加人蔘一兩同煎服
嚴氏三生丸
治痰厥頭痛南星半夏白附子各等分上爲末薑汁浸蒸餠丸小豆大每服四十丸食後薑湯下
五生丸
治風癎川烏頭附子各生用去皮臍乾薑生南星生半夏生各半兩上爲細末醋煮大豆汁作麵糊和丸桐子大每服五丸冷酒送下不拘時
局方溫中化痰丸
治停痰留飮良薑乾薑靑皮陳皮各等分上爲細末醋煮糊丸桐子大每服三十丸空心米飮迭下
寶鑑溫胃化痰丸
治膈內有寒脾胃傷飮胸膈不快痰涎不己半夏製三兩陳皮白朮乾薑炮各一兩上爲末薑汁糊丸桐子大薑湯下二十丸
局方倍朮丸
治五飮呑酸等症一曰留飮停水在心下二曰澼飮水在兩脇三曰痰飮水在胃中四曰溢飮水溢在膈五曰流飮水在脇間瀝瀝有聲皆由飮水過多或飮冷酒所致白朮炒二兩乾薑炒桂心各一兩上爲末蜜丸每服二十丸溫米飮下加至三五十丸食前服
發明丁香半夏丸
治心下停飮冷痰半夏製丁香各一兩人蔘乾薑炮細辛各五錢檳榔三錢上爲細末薑汁糊丸桐子大每服三十丸薑湯下
局方丁香五套丸
治胃氣虛弱三焦痞塞不能宣行水穀故痰飮聚結嘔吐惡心脹滿不食南星製半夏製各二兩白朮茯苓乾薑良薑各一兩靑皮橘紅木香丁香各半兩上爲末湯浸蒸餠丸桐子大每服七十丸溫湯下
三因復元丹
治脾腎虛寒發爲水腫四肢虛浮心腹堅脹小便不通兩目下腫附子炮二兩澤瀉一兩半白朮炒橘紅厚朴製南木香煨吳茱萸炒茴香炒桂心川椒炒出汗獨活各一兩肉豆蔲煨檳榔各半兩上爲末糊丸桐子大每服五十丸紫蘇湯不拘時送下
薛氏加減金匱腎氣丸
方在補陣一二六治脾腎陽虛不能制水爲腫爲脹
濟生實脾散
治陰水發腫宜先實脾土乾薑炮附子製厚朴木香大腹皮草果仁木瓜各一錢半炙甘草五分水二鐘薑五片棗一枚煎七分不拘時服
嚴氏實脾散
卽前方加白朮茯苓
簡易腹脹方
凡肚腹脹滿不能用藥者以獨蒜煨熟去皮綿裹納下部中冷卽易之又治關格脹滿大小便不通亦用上法氣立通又方用生薑如指大一塊煨熟以綿裹承熱納下部中冷卽易之
丁香止痛散
治心痛不可忍良薑二兩茴香炒甘草各一兩半丁香半兩上爲細末每服二錢不拘時沸湯點服
勝金散
治卒心痛桂枝當歸玄胡索炒五靈脂各半兩上爲末煉蜜丸桐子大每服二十丸食前陳皮湯送下
良方鐵刷散
治心脾積痛婦人血氣刺痛酒病惡心腸滑泄瀉蒼朮製炙甘草各二兩八錢良薑炒二兩茴香炒七錢上爲末每服二錢空心薑鹽湯調下
局方蟠葱散
治男婦脾胃虛冷滯氣不行攻刺心腹痛連胸脇膀胱小腸寒疝氣疝及婦人血氣刺痛蒼朮米泔浸切炙甘草各八錢茯苓靑皮三稜煨蓬朮煨各六錢砂仁去殼丁皮檳榔各四錢延胡索三錢乾薑炒肉桂各二錢上每服五錢水一盞入連根葱白一莖煎七分空心熱服或爲末用葱湯調服二三錢
寶鑑沈香桂附丸
治中氣虛寒飮食不美陰盛陽虛臟腑積冷心腹疼痛脇肋膨脹腹中雷鳴便利無度面色不澤手足厥冷及下焦陽虛疝氣疼痛不可忍腰屈不能伸喜熱熨稍緩等症附子炮去皮臍川烏製同乾薑炮良薑炮吳茱萸炮茴香炒沈香肉桂各一兩上爲末醋煮麵糊丸桐子大每服五七十丸食前米飮下日二服忌生冷
椒附丸
治小腸虛冷小腹痛小便頻而淸白椒紅炒附子炮山茱萸鹿茸酒蒸焙龍骨桑螵蛸炙各等分上爲末酒糊丸桐子大每服六十丸空心鹽湯下
大沈香丸
治寒氣攻衝心腹刺痛亦治卒暴心痛香附一斤乾薑炮桂心薑黃沈香檀香各二兩天台烏藥白芷甘松洗焙甘草各半斤白豆蔲三兩上爲末煉蜜和丸彈子大每服一丸細嚼生薑湯下不拘時
辨疑桂附二陳湯
治寒瘧寒多熱少腰足厥冷半夏製陳皮白茯苓炙甘草肉桂附子炮上㕮咀每服五六錢水一鍾半薑三片棗一枚煎服
扶陽助胃湯
羅謙甫治崔運使長男雲卿年二十五體肥養厚常食凉物寒藥以致秋間瘧發復用水呑砒石等藥反增吐瀉中氣愈虛延至次年四月復因勞怒前症大作診其脈得弦細而微手足稍冷面色靑黃食少痞悶嘔酸氣促汗出予思內經云中氣不足溲便爲之變腸爲之苦鳴下氣不足則爲痿厥心悗又曰寒氣客於腸胃之間則卒然而痛非大熱之劑不能愈遂製此方附子炮去皮臍二錢乾薑炮一錢半揀蔘官桂白芍藥炙甘草草豆蔲益智仁各一錢白朮陳皮吳茱萸各五分上㕮咀水二盞棗二枚薑三片煎八分食前溫服三服後大勢去痛減半至秋灸中脘以助胃氣次灸氣海百餘壯生發元氣明年復灸三里二七壯亦助胃氣引氣下行仍愼加調攝一年而平復
五味沈附湯
治虛寒無陽胃弱乾嘔白朮炙甘草各一錢半乾薑炮熟附子各一錢沈香五分水盞半薑五片煎七分食前服
二味沈附湯
治瘴疾上熱下寒腿足寒厥沈香磨汁附子製各三錢水一鐘半生薑三片煎八分去柤入沈香汁放冷服此藥主上熱下寒全集云沈水眞正鐵角沈香其味甘辛者爲美辛辣者性熱附子降氣斂陽治陰毒冷瘴只一服而回生起死眞可以奪化功
濟生七棗湯
治瘴瘧或因感冒風寒或是五臟氣虛陰陽相搏寒多熱少或但寒不熱皆可服大附子一枚製分四服又方用川烏代附子以水調陳壁土爲糊浸泡七次水二鍾薑七片棗七枚煎一鍾當發日早晨空心溫服仍吃棗子三五枚忌如常
冷湯
治瘴毒內寒外熱咽嗌間煩躁不解人蔘半兩大附子一錢炙甘草三寸淡竹葉十四片大棗五枚水煎溫服或冷服甚者宜倍用人蔘附子不可拘此常數
生薑煎
治瘴如瘧憎寒壯熱老生薑一大塊打破濕紙包煨熱上用水一鍾煎半鍾熱服取微汗
芎附散
治五種痛痺自腿臂間發作不定者熟地當歸酒洗小川芎柴胡防風黃芪白朮桂心附子炮去皮甘草各等分水二鍾薑三片棗二枚煎八分空心服
局方蔘附滲濕湯
治坐臥濕地雨露所襲身重脚弱關節疼痛發熱惡寒小便不利大便溏泄人蔘白朮茯苓甘草桂枝芍藥乾薑炮附子炮各等分水二鐘薑三片棗一枚煎八分不拘時服
七味滲濕湯
方在和陣一七四治寒濕所傷身體重著小便赤澁大便溏泄
熨背散
治胸痺心背疼痛氣悶川芎一兩二錢羌活細辛桂心附子烏頭川椒各一兩上爲末以少醋拌勻或炒熱或用帛裹微火炙令煖以熨背上取瘥乃止忌生冷如常服按此方當用氣惟諸辛香者佳附子似不必用
溫中法麯丸
治脾痺發咳嘔汁厚朴薑製枳實麵炒法麯炒白茯苓當歸吳茱萸湯浸炒桂心炙甘草各三兩人蔘乾薑炮附子炮細辛桔梗炒麥冬各一兩麥芽微炒五合上爲細末煉蜜丸桐子大每服七十丸食前熱水下日三
丹溪龍虎丹卷四沒藥錢
治走注疼痛或麻木不仁或半身疼痛蒼朮白芷草烏各一兩上爲末水拌發熱過再入乳香二錢當歸牛膝各半兩酒糊丸彈子大酒化下
活絡丹
方在和陣二七七治中風手足不用日久不愈經絡中有濕痰死血者
濟生二至丸
治老人虛弱腎氣虛損腰痛不可屈伸附子炮去皮臍桂心杜仲製補骨脂炒各一兩鹿角霜鹿角鎊鹿茸酒炙靑鹽別硏各半兩上爲末酒煮糊丸桐子大每服七十丸空心用胡桃肉細嚼鹽湯或鹽酒送下如畏熱藥者去附子加肉蓯蓉
三因腎著湯
治腎虛身重腰冷如在水中不渴小便自利食飮如故腰下重痛如帶五千錢白朮茯苓各四兩乾薑炮炙甘草各二兩上㕮咀每服四錢水煎空心冷服一方用薑四兩朮二兩良方每服有杏仁五分治姙娠脚腫
韓氏茵陳附子湯
治發黃服四逆湯身冷汗不止者附子二個各作八片乾薑炮二兩半茵陳一兩半上用水煎分作三服
韓氏小茵陳湯
治發黃脈沈細四肢及遍身冷附子一個炮作八片茵陳二兩炙甘草一兩上用水二升煮一升分作三服
韓氏茵陳橘皮湯
治身黃脈沈細數熱而手足寒喘嘔煩躁不渴者茵陳橘皮生薑各一兩白朮二錢半半夏茯苓各五錢上用水四升煮取二升放溫分作四服
五膈散
方在和陣一五六治五鬲五噎
十膈散
方在和陣一五八治十般鬲氣
五噎散
方在和陣一五九治諸氣結聚胸膈痞悶痰逆惡心飮食不進
良方白朮聖散子
治一切瀉痢久不瘥幷婦人産後痢疾當歸芍藥炒乾薑白朮陳皮砂仁訶子肉豆蔲炮石榴皮炙甘草各等分上㕮咀每服五錢水一鐘半入乳香一豆大煎八分食前服
仲景吳茱萸湯
嘔而胸滿乾嘔吐涎沫頭痛及食穀欲嘔者此方主之吳茱萸一升生薑六兩人蔘三兩大棗十=二@傷寒論辨陽明病脈症幷治枚擘上四味以水五升煮取三升溫服七合日三服
良方吳茱萸湯
治冒暑伏熱腹痛瀉痢或飮食過度霍亂吐瀉或食冷冒寒或忍飢大怒或因舟車傷動胃氣令人吐瀉幷作轉筋逆冷等症遲則不救吳茱萸木瓜食鹽各半兩上同炒令焦先用磁甁盛水三升煮百沸入藥煎至二升已下傾一盞或冷或熱隨病人之便服之若卒無前藥止用鹽一撮醋一盞同煎八分溫服或鹽梅鹹酸等物皆可用
吳茱萸散
治腸痺寒濕內聚腹痛=@證治準繩類方泄瀉滿氣急大便飱泄白朮陳皮厚朴薑製各二錢吳茱萸乾薑炮砂仁肉豆蔲麵裹煨神麯炒炙甘草各一錢一方有良薑上爲末每服二錢空心米飮調下
海藏吳茱萸丸
治下痢臟腑不調脹滿腹痛水穀不化怠惰嗜臥時時下痢乃陰濕證也神麯炒五兩白朮炒四兩乾薑炮肉桂各二兩半吳茱萸一兩半湯洗炒川椒去目炒一兩上爲末糊丸桐子大米飮下三五十丸食前服
楊氏八味湯
治脾胃虛寒氣滯不行心腹刺痛臟腑虛滑人蔘當歸吳茱萸湯炮七次炮薑肉桂陳皮木香丁香各一錢上㕮咀水一鍾半煎七分溫服無時按此湯味太剛烈當加炙甘草方妙
仲景眞武湯
治少陰傷寒腹痛小便不利四肢沈重疼痛自下利者此爲有水氣其人或咳或小便利或下利或嘔者茯苓芍藥生薑各三兩白朮二兩附子一枚炮去皮切八片上五味以水八升煮取三升去滓溫服七合日三服若咳者加五味子半升乾薑細辛各一兩小便利者去茯苓下利者去芍藥加乾薑二兩嘔者去附子加生薑足前成半斤
良方九寶丹
調理脾胃止泄瀉人蔘白朮炒茯苓炙甘草乾薑炮藿香去土木香訶子去核肉豆蔲麵炒各一錢水一鍾半加薑煎食遠服
濟生四柱散
治本元氣虛眞陽耗散臍腹冷痛泄瀉不止人蔘附子炮白茯苓木香各一兩上㕮咀每服五七錢水一鍾半煨薑五片鹽少許食遠煎服滑泄不止加訶子肉豆蔲名六柱散活人有白朮無訶子
仲景白通湯
治少陰病下利葱白四莖乾薑一兩附子一枚生用去皮破八片上三味以水三升煮取一升去滓分溫再服白通加猪膽汁湯卽於前方加人尿五合猪膽汁一合治少陰下利無脈乾嘔而煩者服湯後脈暴出者死微續者生
仲景桃花湯
治少陰傷寒下利便膿血赤石脂一斤一半篩末一半全用乾薑一兩粳米一升上三味以水七升煮米令熟去滓溫服七合內所篩赤石脂細末方寸匕攪勻服之日三服若一服愈餘勿服
潔古漿水散
治暴瀉如水周身汗出一身盡冷脈微而弱氣少不能語者甚者加吐卽爲急證半夏製一兩炮薑肉桂附子製甘草各五錢良薑二錢半上爲末每服三錢漿水一鍾半煎至半鍾熱服
澹寮附子茴香散
治氣虛積冷心腹絞痛泄瀉食少人蔘白朮茯苓炙甘草各七分炮薑附子製各五分肉豆蔲茴香各四分木香三分丁香五粒水一種半煎七分食遠服
本事五味子散
治腎泄在侵晨及五更作瀉飮食不進不時去後五味子炒二兩吳茱萸炒一錢=半兩@本事方卷四上爲末每服二錢白湯調下爲丸尤效
本事二神丸
治脾胃虛寒不思飮食泄瀉不止破故紙炒四兩肉豆蔲生用二兩上爲末用大肥棗四十九枚入生薑片四兩同煮以棗爛爲度去薑取棗肉搗藥爲丸桐子大每服五六十丸白湯下
薛氏四神丸
治脾腎虛寒大便不實飮食不思及泄痢腹痛等症破故炒四兩肉豆蔲麵煨五味子各二兩吳茱萸湯浸炒一兩上爲末用大棗百枚同薑八兩煮爛取肉搗丸桐子大每服七八十丸空心食前白湯下按此丸不宜用棗但以薑汁煮麵糊爲丸更佳
澹寮四神丸
治脾腎泄淸晨溏瀉破故炒四兩肉豆蔲二兩小茴香炒一兩木香半兩上爲末薑煮棗肉爲丸桐子大白湯送下
醫林四神丸
治寒疝脹痛不已香附吳茱萸半酒浸半醋浸各一兩木香蓽澄茄各半兩上爲末糊丸桐子大每服七八十丸空心鹽湯或乳香葱湯任下
集要四神丸
方在補陣一六十治小便頻數不禁
五味子丸
治下元虛寒火不生土以致命門不煖關門不閉名曰腎泄亦名脾腎泄人蔘白朮炒北五味子炒破故炒各三兩山藥炒白茯苓各一兩半吳茱萸湯泡炒川巴戟去心炒肉果麵煨各一兩龍骨煆五錢上爲末酒糊丸桐子大每服百餘丸食前白湯或米湯任下
得效蓽茇丸
治滑泄中寒者宜之吳茱萸湯浸炒附子炮去皮臍川薑炮良薑蓽茇胡椒丁香不見火各一兩山茱萸草豆蔲去皮各半兩煮棗肉丸桐子大每服五六十丸食前陳米飮下日三服
局方肉豆蔲丸
治脾胃虛弱脹滿水穀不消臟腑滑泄蒼朮製陳皮厚朴製乾薑肉豆蔲麵煨炮各四兩川烏炮去皮臍肉桂茴香炒訶子肉炙甘草各二兩上用湯浸蒸餠爲丸梧子大每服七八十丸食前白滾湯下
陳氏肉豆蔲丸
方在小兒五六治腸滑瀉痢
濟生訶梨勒丸
治大腸虛冷泄瀉不止腹脇引痛飮食不化訶梨勒麵裹煨肉豆蔲麵裹煨蓽茇木香吳茱萸湯泡炒附子炮白茯苓去皮龍骨生用各等分上爲細末生薑汁煮麵糊爲丸梧子大每服七十丸空心米飮下
良方厚朴丸
治寒中洞泄實滯脹滿等症厚朴炒乾薑炒等分上水拌炒爲末水糊丸桐子大每服五十丸米飮下
百一縮脾丸
治滑泄不禁白朮炒乾薑炒厚朴薑炒附子製肉豆蔲麵煨赤石脂各一兩蓽茇神麯炒各五錢上爲細末醋糊丸桐子大每服五七十丸空心米飮下
三因桂香丸
治臟腑虛寒爲風寒所搏冷滑注下不禁危篤者累效附子白茯苓肉豆蔲麵煨各一兩乾薑炒桂心木香各半兩丁香二錢半上爲末麵糊丸桐子大空心米飮下五七十丸
寶鑑陳麯丸
磨積止瀉痢治腹中冷痛陳麯一兩半厚朴製人蔘白朮炒當歸炒乾薑肉桂炙甘草各半兩上爲末煉蜜丸桐子大每服三五十丸溫酒或淡醋湯任下日二服
楊氏萆薢分淸飮
治眞元不足下焦虛寒或服寒凉利藥過多小便白濁頻數無度澄如膏糊等症川萆薢石菖蒲烏藥益智仁各等分上㕮咀每服五六錢水一鍾入鹽一捻煎七分食前溫服一方加茯苓甘草
益志湯
治腎經虧損遺精白濁四肢煩倦時發蒸熱等症熟地黃白芍藥山茱萸枸杞子牛膝酒浸巴戟肉蓯蓉酒浸鹿茸酥炙附子炮去皮臍桂心不見火防風炙甘草各等分上每服三錢水一盞薑五分鹽少許同煎空心服
局方安腎丸
治腎經積冷下元衰憊目暗耳鳴四肢無力夜夢遺精小便頻數臍腹撮痛食少體瘦神困健忘常服壯元陽益腎水白朮山藥茯苓巴戟去心肉蓯蓉酒浸炙破故炒萆薢白蒺藜炒去刺石斛炙桃仁麵炒各三斤川烏炮去皮臍肉桂去粗皮不見火一斤上爲末煉蜜丸桐子大每服三五十丸溫酒或鹽湯下空心食前服疝氣茴香湯下三因安腎丸無茯苓肉桂二味
小安腎丸
治腎氣虛乏下元冷憊夜多漩溺體瘦神倦腰膝沈重泄瀉腸鳴眼目昏暗牙齒蛀痛川楝子一斤用香附子川烏各一斤加鹽四兩水四升同煮候乾去香附川烏不用取川楝切焙小茴十一兩熟地八兩川椒四兩去閉口者微炒出汗上爲末酒糊丸桐子大每服二三十丸空心臨臥鹽湯或酒任下
西蜀石刻安腎丸
治眞氣虛憊脚膝軟弱夜夢遺精小便滑數附子製川烏製肉桂川椒去目微炒出汗川楝子酒蒸去核小茴酒炒胡蘆巴炒韭子微炒山茱萸兎絲製巴戟製肉蓯蓉酒浸杜仲製破故酒炒遠志製茯苓茯神柏子仁蒼朮米泔浸炒石斛赤石脂煆各二兩鹿茸製一兩靑鹽四錢山藥四兩作糊上爲末酒煮山藥糊丸桐子大每服七八十丸空心鹽湯或白湯下
元戎小已寒丸醫壘元戎
一名强中丸治脾胃積冷中寒洞泄倦怠不思飮食進食止自汗厚腸胃見肘後甚驗艾葉四兩吳茱萸炒陳皮炒各二兩蒼朮一兩炒上用米醋二升浸一宿漉出曝乾再於原醋內拌勻炒令紫色焙乾爲末稀糊丸桐子大每服三五十丸空心食前溫酒鹽湯米湯白湯任下
局方大已寒丸
治臟腑虛寒心腹㽱痛腸鳴泄瀉自利自汗米穀不化手足厥冷陰盛陽衰等症乾薑炮良薑各六兩蓽茇肉桂各四兩水煮麵糊爲丸桐子大每服二三十丸食前米飮下
元戎大已寒丸醫壘元戎茯苓
治諸沈寒冷秘等症乾薑良薑吳茱萸附子烏頭官桂上爲末醋糊丸桐子大每服三五十丸米飮下空心食前日二服無所忌
海藏已寒丸
此丸不僭上而陽生於下治陰證服四逆輩胸中發躁而渴者或數日大便秘小便赤澁服此丸上不燥大小便自利乾薑良薑附子炮烏頭炮肉桂芍藥茴香各等分上爲末米糊丸桐子大空心溫水下五七十丸或八九十丸食前亦可酒醋糊丸亦可海藏云已寒上五味雖熱以芍藥茴香潤劑引而下之陰得陽而化故大小便自通如得春和之陽氷自消矣
十補丸
治腎臟虛冷面黑足寒耳聾膝軟小便不利等症附子炮五味各二兩山藥山茱萸丹皮茯苓澤瀉桂心鹿茸製各一兩煉蜜丸桐子大每服六七十丸鹽湯下
百選十補丸
治小腸寒疝附子一大枚製官桂木香大茴香玄胡索川楝肉巴戟天破故紙炒胡蘆巴蓽澄茄各一兩上爲末酒煮糯米粉糊爲丸桐子大朱砂爲衣空心酒下五十丸
集成神應散
治寒疝諸疝心腹痛不可忍散氣開鬱小茴香玄胡索胡椒各等分上爲末每服二錢酒調下
金匱當歸生薑羊肉湯
治寒疝腹中痛及脇痛裏急者羊肉一斤生薑五兩當歸三兩上三味以水八升煮取三升溫服七合日三服若寒多者加生薑成一斤痛多而嘔者加橘皮二兩白朮一兩如加生薑亦須加水五升煮取三升二合服之
丹溪腎氣丸
治諸疝痛胡蘆巴七錢半破故紙炒吳茱萸鹽炒小茴香炒各五錢木香三錢半上爲末蘿蔔汁丸桐子大鹽湯下五七十丸
百選胡蘆巴丸
治小腸氣蟠腸氣奔豚疝氣偏墜陰腫小腹有形如卵上下來去痛不可忍或絞結繞臍攻刺嘔吐者胡蘆巴炒一斤茴香二十兩川練子炒十八兩吳茱萸十兩湯浸七次炒大巴戟炒川烏炮去皮各六兩上爲末酒糊丸桐子大每服十五丸至二十丸空心溫酒下
東垣丁香楝實丸
治寒疝氣血留滯當歸酒洗川楝肉茴香附子炮各一兩以上㕮咀用好酒三升同煮酒盡焙乾爲末每藥末一兩入玄胡索五錢丁香木香沒藥各五分全蝎十三個上俱爲末拌勻酒糊丸桐子大每服三五十丸加至百丸空心溫酒送下
苦楝丸
治奔豚小腹痛神效川苦楝子茴香各二兩附子一兩炮去皮臍上三味用酒三升同煮盡爲度焙乾爲末每藥末一兩入玄胡索二錢一作五錢全蝎十八個炒丁香十八粒俱爲末和勻酒糊丸桐子大溫酒下五十丸空心服如痛甚煎當歸酒下
良方三層茴香丸
治腎與膀胱俱虛邪氣搏結不散遂成寒疝臍腹疼痛陰丸偏大膚囊壅腫有妨行步或瘙癢不止時出黃水浸成瘡瘍或長怪肉或外腎腫脹冷硬如石日以漸大須溫導陽氣漸退寒邪補虛消疝煖養腎經凡一應小腸氣寒疝之疾久新不過三料第一料舶上茴香用鹽半兩同炒焦黃和鹽秤用一兩連下共重四兩川楝子炮去核沙參洗木香各一兩上爲細末米糊丸桐子大每服二三十丸空心溫酒或鹽湯下日三服小病一料可安病深者一料纔盡便可用第二料第二料如前方加蓽茇一兩檳榔五錢上六味共重五兩半依前糊丸服如前若未愈再服第三料第三料如前方加白茯苓佳者四兩附子炮去皮臍或五錢或一兩上八味共重十兩丸服如前漸加至三四十丸凡小腸氣頻發及三十年者或大如栲栳者皆可消散神效
奪命丹
治遠年近日小腸疝氣偏墜搐痛臍下脹痛以致悶亂及外腎腫硬日漸滋長陰間濕癢等症吳茱萸揀淨一斤分四分用酒醋鹽湯童便各浸一宿焙乾澤瀉淨片二兩酒浸一宿上爲末酒糊丸桐子大每服五十丸食前鹽酒或鹽湯下
良方奪命丹
方在婦人六四治瘀血入胞脹滿難下
萬氏奪命丹
方在痘疹八二治痘瘡倒陷解毒發痘
外科奪命丹
方在外科七七治疔瘡發背惡毒惡症有奪命之功
局方二氣丹
治虛寒積冷小便不禁老人虛人尺脈微弱患此者附子製半兩硫黃硏細製肉桂各二錢半乾薑炮朱砂硏爲衣各二錢上以麵糊丸桐子大每服二十丸空心鹽湯下
局方半硫丸
治高年冷秘虛秘及痃癖冷氣簡易曰此潤劑也半夏湯泡七次焙乾爲末硫黃明淨者硏極細用柳木槌子殺過上等分以生薑汁打糊丸桐子大每服五七十丸用無灰酒或生薑湯任下
養正丹
治上盛下虛眩運此藥升降陰陽及咳逆翻胃霍亂吐瀉中風涎潮不省人事傷寒陰盛脣靑自汗硫黃爲末黑錫鎔淨水銀朱砂硏各一兩上將錫鎔化入硫末漸入漸攪爲末再入水銀同擂如硬再於火上微煆又擂勻放冷硏極細末糯米糊丸綠豆大每服三十丸空心鹽湯下
局方黑錫丹
治痰氣壅塞上盛下虛腎水虧竭心火炎盛或一應下虛陰寒眞頭痛等症及婦人血海久冷無子赤白帶下黑錫去滓炒末硫黃各二兩附子炮肉豆蔲麵裹煨故紙葫蘆巴酒浸炒陽起石水飛木香金鈴子蒸去皮核舶茴香沈香各一兩肉桂五錢上用新鐵銚將錫化開下硫黃末提起以木杵擂極細放地上退火毒同餘藥硏一日至黑光色爲度酒糊丸桐子大陰乾入布袋內擦令光瑩每服四十丸空心薑鹽湯下女人艾棗湯下
局方紅丸子
和脾胃消宿食去膨脹治大人小兒脾胃之證極有神效乾薑炮胡椒各三斤靑皮橘紅京三稜沈軟切片蓬朮煨各五斤上爲末用醋糊丸桐子大礬紅爲衣每服三十丸食後薑湯送下小兒臨時加減與服丸治飮食所傷中脘痞滿服之應手而愈姙婦惡阻嘔吐全不納食百藥不治者惟此最妙可佐二陳湯服之但人疑其墮胎必不信服每易名用之時有神效但恐姙婦偶爾損動未免歸咎此藥是當酌而防之
椒囊法
辟一切瘴疾時氣風寒時氣紅川椒去閉口者以絳紗囊貯椒兩許懸佩身傍近裏衣處則一切邪氣不能侵犯
椒紅丸
治元臟傷憊目暗耳聾服此百日覺身輕少睡足有力是其效也服及三年心智爽悟目明倍常面色紅悅鬚髮光黑川椒一斤去目幷合口者炒出汗擣取紅生地黃汁擣自然汁熬取濃一升上將生地汁熬至稀稠得所和椒末搗丸梧子大每空心溫酒下三四十丸合藥時勿令婦人鷄犬見有詩曰其椒應五行其仁通六義欲知先有功夜間無夢寐四時去煩勞五臟調元氣明目腰不疼身輕心健記別更有異能三年精自秘回老返嬰童康强不思睡九蟲頓消亡三屍自逃避若能久餌之神仙應可冀
景岳全書卷之五十九宙集古方八陣
固陣
局方牡蠣散
治諸虛不足及大病後體虛津液不固常常自汗黃芪蜜炙麻黃根牡蠣煆焠醋中各二錢半水一鍾半加小麥百粒煎八分食遠溫服
牡蠣白朮散
治漏風症以飮酒中風汗多食則汗出如洗久而不治必成消渴防風白朮炒各二錢牡蠣煆一錢水二鍾煎八分食遠溫服
宣明白朮散
治虛風多汗食則汗出如洗少氣痿弱不治必爲消渴症防風五兩白朮二兩牡蠣煆六錢上爲末每服一錢溫水調下不拘時如惡風倍白朮如多汗而腫倍牡蠣按此方雖與前同而用法不同故幷存之
神效麥麵湯
治心虛盜汗黃芪蜜炙防風白朮牡蠣煆醋一錢半麥麵炒黃色一錢水一鍾半棗二枚煎八分調服辰砂妙香散極效在後十五
黃芪湯
方在補陣四六治自汗盜汗
聖惠寧肺湯
治新久咳嗽肺氣不通咯唾膿血自汗咳嗽常年不愈者服之立止幷坐臥不安語言不出等症罌粟殼二錢去筋蜜炙烏梅肉七分上爲細末不拘時烏梅湯調下
選要安眠散
治上喘咳嗽久而不止粟殼蜜炙一錢橘紅五分麥門冬款冬花烏梅肉佛耳草各四分炙甘草三分上爲末水一鍾煎八分入黃蠟如棗核許煎化臨睡溫服
丹溪百藥煎
劫嗽立止荊芥穗百藥煎訶子各等分上爲極細末蜜丸噙化
集成三妙湯
治久嗽粟殼蜜炙四個烏梅肉二個北棗三枚水一鍾半煎七分食後服
九仙散
治一切咳嗽不已御粟殼蜜炙二錢桑白皮桔梗貝母款冬花人蔘烏梅阿膠五味子各五分水一鍾半薑一片棗一枚煎七分食遠服
劫嗽丸
治久嗽失氣失聲者宜此斂之新咳者不宜用也荊芥穗百藥煎訶子肉各等分上爲細末蜜丸噙化
五味子丸
劫咳嗽如神五味子五錢甘草二錢半文蛤風化硝各一錢上爲末煉蜜丸芡實大噙化
罌粟丸
治一切久嗽勞嗽一服卽愈罌粟殼新者一半去蒂切焙乾陳者一半泡去筋膜炒各一兩上共爲末蜜丸彈子大臨睡嚼服一丸一方用罌粟子半斤淘淨焙乾炒黃爲末沙糖丸彈子大每服一丸臨臥綿包含化
統旨潤肺丸
治咳嗽五味子五倍子訶子甘草各等分上爲末蜜丸噙化久嗽者加罌粟殼
良方辰砂妙香散
治心氣不足驚癎或精神恍惚虛煩少氣少睡夜多盜汗心虛遺精白濁服之安神鎭心黃芪山藥薑汁炒茯苓茯神遠志甘草湯製各一兩人蔘桔梗炙甘草各五錢朱砂三錢別硏木香二錢麝香一錢別硏上爲末每服二錢不拘時溫酒調下或用麥麵湯調下
局方王荊公妙香散
安神秘精定心氣人蔘龍骨五色者益智各一兩白茯苓白茯神遠志製炙甘草各五錢朱砂飛二錢半上爲末每服二錢空心臨臥溫酒調下
本事金鎖丹
治夢泄遺精關鎖不固木香一兩半舶茴香葫蘆巴破故炒白龍骨各一兩胡桃肉三十個硏膏羊腎三對切開用鹽半兩擦炙熟搗膏上爲末和二膏加酒浸蒸餠爲丸桐子大每服三五十丸空心鹽湯下
和劑金鎖正元丹
治眞氣不足遺精盜汗目暗耳鳴吸吸短氣四肢痠倦一切虛損等症紫巴戟去心肉蓯蓉酒洗焙葫蘆巴炒各一斤文蛤八兩茯苓去皮六兩朱砂三兩別硏龍骨二兩補骨脂酒浸炒一兩上爲細末酒糊丸桐子大每服二十丸空心溫酒鹽湯任下
萬氏金鎖思仙丹
治男子嗜慾太過精血不固此澁以去脫之劑金櫻膏三斤蓮蕊石蓮子芡實各十兩上以金櫻煎膏如餳入前三味藥末和丸桐子大空心鹽酒下三十丸服久精神完固大能延年平時服食忌葵菜車前子
醫林金鎖匙丹
治男婦精滑遺泄不禁夢與鬼交左顧牡蠣煆四錢龍骨煆遠志製各三錢茯苓茯神各二錢上爲末酒糊丸桐子大每服四十丸空心鹽湯或酒下
玉鎖丹
治玉門不閉遺精日久如水之漏不能關束者文蛤八兩白茯苓二兩白龍骨一兩上爲細末米糊丸桐子大每服七十丸空心淡鹽湯下臨睡更進一服極效
御藥玉鎖丹
治精氣虛滑遺泄不禁龍骨蓮花蕊鷄頭子烏梅肉各等分上爲末用熟山藥去皮爲膏和丸小豆大空心米湯下三十丸
經驗水陸二仙丹
治精脫腎虛夢遺白濁等症與補陰藥同用甚有奇效金櫻膏一斤用金櫻子不拘多少入粗麻布袋內擦去毛刺搗爛入缸以水沒頭浸一二宿濾去柤取汁以棉濾二三次却入銅鍋用桑柴文火熬成膏取起以磁甁收貯聽用芡實粉一斤有二味和勻丸桐子大每服二三百丸空心淡鹽湯下
經驗金櫻丸
治夢遺精滑小便後遺溺金櫻子芡實各一兩龍骨煆白蓮蕊各五錢上爲末糊丸桐子大每服八十丸空心鹽酒下
正傳經驗秘眞丹醫學正傳卷六芡實
治腎虛遺精夢泄白濁等症金櫻子二兩取黃者去刺核焙淨肉鹿角膠一兩半兎絲子製杜仲薑湯炒破故炒乾薑炒韭子柏子仁各一兩山藥枸杞巴戟肉覆盆子遠志黃柏鹽酒炒各七錢半山茱萸龍骨牡蠣煆赤石脂各五錢上爲細末煉蜜丸桐子大每服百丸空心薑鹽湯下
局方鎖精丸
治白濁白帶小便頻數破故紙靑鹽白茯苓五味子炒各等分一方用五倍子上爲末酒糊丸桐子大每服三十丸空心溫酒下
東垣固眞丸
治精滑久不愈牡蠣不拘多少用砂鍋內煆醋淬七遍爲末上以醋糊爲丸桐子大每服五七十丸空心鹽湯下
良方固眞散
治纔睡着卽泄精此二味大能澁精固眞氣煖下元韭子一合白龍骨一兩上爲細末每服二錢空心用酒調服
濟生固精丸濟生方卷四秘精丸
治下元虛損白濁如脂或胞氣虛寒腰重無力小便無度幷效兎絲子酒浸蒸炒白茯苓北五味炒韭子炒龍骨煆牡蠣煆白石脂煆桑螵蛸酒炙各等分上爲細末酒糊丸桐子大每服七十丸空心鹽湯下
直指固精丸
治腎虛有火精滑心神不安知母酒炒黃柏酒炒各一兩山茱萸茯苓遠志甘草製龍骨煆牡蠣煆蓮蕊芡實各三錢上爲末山藥糊丸桐子大每服五十丸空心溫酒下
百一固元丹
治元臟久虛遺精白濁五淋及小腸膀胱疝氣婦人赤白帶下血崩便血等疾以小便頻利爲效好蒼朮一斤刮淨米泔浸咀片擇堅而小者佳惟茅山者尤妙分作四分製之一分用小茴香食鹽各一兩同炒一分用川椒補骨脂各一兩同炒一分用川烏頭川楝子肉各一兩同炒一分用醇醋老酒各半斤同煮乾焙燥上連炒諸藥同爲末用酒煮糊丸桐子大每服三五十丸男以溫酒女以醋湯空心下此高司法方也
御藥秘元丹
治內虛裏寒自汗時出小便不禁白龍骨三兩靈砂二兩訶子肉砂仁各一兩上爲末煮糯米粥丸桐子大每服五十丸空心鹽酒下
韭子丸
治虛勞寒脫漏精兎絲子酒煮別搗車前子韭子炒天雄製龍骨各一兩鹿茸酥炙乾薑炮桑螵蛸炒各三錢上爲末煉蜜丸桐子大每服二三十丸空心黃芪湯下
三因家韭子丸
治少長遺溺及男子虛劇陽氣衰敗小便白濁夜夢遺精此藥補養元氣進美飮食按此方當除去石斛倍用兎絲庶乎尤效家韭子炒六兩鹿茸酥炙四兩熟地當歸牛膝酒浸肉蓯蓉酒浸各二兩兎絲子酒煮巴戟肉各一兩半杜仲炒石斛桂心乾薑炮各一兩酒糊丸桐子大每服五七十丸加至百餘丸食前溫酒鹽湯任下凡小兒遺尿者多因胞寒亦稟受陽氣不足也作小丸服之
小兎絲子丸
治腎氣虛損目眩耳鳴四肢倦怠夜夢遺精兎絲子製五兩石蓮肉山藥炒分一半作糊白茯苓各二兩用山藥糊丸桐子大每服五十丸空心溫酒鹽湯任下一方有五味子一兩治小便多而不禁
局方大兎絲子丸和劑局方卷五兎絲子丸
治腎氣虛損五勞七傷脚膝痠痛面色黎黑目眩耳鳴心忡氣短時有盜汗小便滑數熟地山茱萸茯苓石斛牛膝酒浸一宿焙乾續斷杜仲炒巴戟肉肉蓯蓉酒浸切焙補骨脂酒炒茴香炒沈香蓽茇=蓽澄茄@和劑局方卷五防風各三兩兎絲子酒製鹿茸酥炙石龍肉=石龍苪@和劑局方卷五去土肉桂附子炮澤瀉各一兩川芎五味桑螵蛸覆盆子各五錢上爲末酒煮麵糊丸桐子大每服三五十丸空心鹽湯溫酒任下
濟生兎絲子丸
治小便多致=或@濟生方小便門失禁兎絲子製肉蓯蓉酒浸各二兩鹿茸酒炙附子炮牡蠣煆五味子各一兩鷄䏶胵炙乾桑螵蛸酒炙各五錢上爲末酒糊丸桐子大每服七十丸空心鹽湯溫酒任下
局方茯兎丸
治思慮太過心腎虛損眞陽不固尿有餘瀝或小便白濁夢寐遺精等症兎絲子製五兩白茯苓三兩石蓮肉二兩酒糊丸桐子大每服三五十丸空心鹽湯或米湯下一方有北五味子四兩兼治三消
猪肚丸
治小便頻數蓮子一斤以猪肚一個同煮一周日取出去皮心焙乾爲末川楝子破故紙舶茴香母丁香各一兩上爲末煉蜜丸桐子大每服五十丸空心溫酒送下
經驗猪肚丸
止夢遺泄精進飮食健肢體此藥神應瘦者服之自肥莫測其理白朮麵炒五兩牡蠣左顧者煆硏四兩苦參白者三兩上爲末用雄猪肚一具洗淨以磁罐煮極爛木石臼搗如泥和藥再加肚汁搗半日丸如小豆大每服四五十丸日進三服米飮送下久服自覺身肥而夢遺永止
良方三仙丸
治夢遺精滑益智仁二兩用鹽二兩同炒去鹽烏藥一兩半炒山藥一兩炒上爲末山藥煮糊丸桐子大每服七十丸空心茯苓湯送下
丹溪九龍丸
治腎虛精滑熟地山茱萸白茯苓枸杞當歸金櫻子蓮肉蓮蕊芡實各等分上爲末酒糊丸桐子大每服五六十丸或酒或鹽湯下
小溫金散
治心腎虛熱小便赤白淋瀝或不時自汗等症人蔘黃芪蜜炙炙甘草麥冬去心赤茯苓蓮肉去心巴戟肉益智萆薢酒浸炒各一錢燈心十莖棗一枚水煎服
仁齋蓮子六一散
治心經虛熱赤濁石蓮子六兩炙甘草一兩爲末每服三錢燈心湯調下
和劑威喜丸
治元陽虛憊精滑白濁遺尿及婦人血海久冷淫帶夢泄等症白茯苓去皮四兩切塊用猪苓二錢五分同於磁器內煮二十餘沸取出曬乾不用猪苓黃蠟四兩上以茯苓爲末熔黃蠟搜和爲丸如彈子大每空心細嚼滿口生津徐徐嚥服以小便淸利爲效忌米醋惟糠醋可用尤忌氣怒動性
五子丸
治小便頻數時有白濁兎絲子酒蒸家韭子炒蛇床子去皮炒益智茴香炒上各等分爲末酒糊丸桐子大每服七十丸米飮鹽湯任下
遠志丸
方在補陣百十四治神魂恍惚夢泄遺精
本事猪苓丸
此方以行爲止治濕鬱熱滯小水頻數夢遺精滑半夏一兩將半夏破如豆粒用猪苓爲末二兩先將一兩炒半夏色黃勿令焦出火毒取半夏爲末糊丸桐子大候乾用前猪苓末一半又同炒微裂入磁甁內養之空心溫酒鹽湯下三四十丸常又服於未申間以溫酒下
泄瀉經驗方
治泄瀉飮食少進用糯米一升水浸一宿瀝乾慢火炒令極熟磨細羅如飛麵加懷山藥一兩炒硏末和米粉內每日淸晨用半盞入白糖二匙川椒末少許將極滾湯調食其味甚佳且不厭人大有資補久服之其有精寒不能成孕者亦孕矣
固腸散
治脾胃虛弱內寒注泄水穀不分下痢膿血赤少白多腸滑腹痛心腹脹滿食減力乏陳米炒二兩乾薑炮炙甘草各二錢半肉豆蔲生粟殼蜜炙各二錢木香一錢上爲末每服二錢水一鍾薑三片棗一枚煎七分不拘時溫服忌酒猪肉魚腥生冷
白朮聖散子
方在熱陣一三七治一切瀉痢久不瘥
陳氏肉豆蔲丸
方在小兒五六治瀉痢腸滑不止
醫林固腸丸
治瀉痢日夜無度白朮炒訶子肉各二兩人蔘乾薑炒木香附子製阿膠炒肉豆蔲麵煨龍骨硏赤石脂煨醋淬各一兩沈香五錢上爲末粳米糊丸桐子大每服七八十丸米飮下
局方大斷下丸
治臟腑停寒下痢不已乾薑炮高良薑細辛各一兩半附子製龍骨硏牡蠣煆訶子肉肉豆蔲麵煨赤石脂煨枯礬酸石榴皮醋浸一宿炙黃用各一兩上爲細末醋煮麵糊爲丸桐子大每服五七十丸米飮送下
東垣椿皮散
治血痢及腸風下血神效槐角子四兩椿根白皮枯白礬各二兩炙甘草一兩上爲細末每服三錢米飮調下
桃花丸
治腸胃虛弱冷氣承之臍腹攪痛下痢腸滑不禁日夜無度此卽仲景桃花湯之法方見熱陣一四七乾薑炮赤石脂煆醋淬等分上爲末湯浸蒸餠丸梧子大每服百餘丸食前米飮下日三服若痢久虛滑去積不已用蒼朮二兩防風五錢水一碗煎至半碗下此丸小便利則安
生地黃湯
治熱痢便血崩淋不止地楡七錢半生地黃五錢炙甘草二錢半上㕮咀用水二種煎一鍾分空心日晩二服
香梅丸
治腸風下血服之卽止烏梅肉白芷百藥煎燒存性各等分上爲末米糊丸桐子大每服五六十丸空心米湯下
勝金丸
一名百藥散治腸風下血溺血不止及臟毒便血百藥煎三兩生用一兩炒焦一兩燒存性一兩上爲末軟飯和丸或蜜丸桐子大每服五七十丸空心米飮下或人蔘湯下
濟生烏梅丸
治大便下血如神烏梅肉一兩半殭蠶炒一兩上爲末醋糊丸桐子大每服四五十丸空心醋湯下
縮泉丸
治脬氣不足小便頻多烏藥益知等分爲末酒煮山藥糊爲丸桐子大每服五七十丸空心鹽湯下
四味肉蓯蓉丸
治稟賦虛弱小便遺數不禁此卽集要四神丸補陣一五八肉蓯蓉酒洗去甲八兩熟地六兩五味子四兩兎絲子製二兩酒煮山藥糊丸桐子大每服七八十丸空心鹽湯下
固脬丸
治遺尿不覺小便不禁兎絲子製三兩茴香一兩製附子桑螵蛸炙各五錢戎鹽一錢上爲末酒煮麵糊丸桐子大每服三十丸空心米飮下
牡蠣丸
治小便不禁牡蠣三兩用磁器盛以鹽末一兩鋪底蓋面用炭火約五斤燒半日取出硏赤石脂三兩搗碎醋拌勻濕於鐵鍋內慢火炒乾硏粉上用酒糊丸桐子大每服五十丸空心鹽湯下
心統茴香益智丸
治老人陽虛失禁及房勞傷腎遺溺故紙酒炒小茴香鹽炒烏藥益智仁炒川烏炮各一兩上爲末山藥糊丸桐子大每服八十丸鹽湯下
溺血方
文蛤炒爲末上以烏梅肉浸爛搗膏丸桐子大空心酒下五六十丸
景岳全書卷之六十宙集古方八陣
因陣
以下眼目方
原機當歸補血湯
治男婦亡血過多以致睛珠疼痛不能視物羞明酸澁眼光無力眉骨太陽酸痛熟地黃當歸各二錢生地黃白芍藥天門冬牛膝白朮各一錢川芎防風炙甘草各五分水二鍾煎八分稍熱服如惡心不進食者加生薑煎
益氣聰明湯
治目中內障初起視覺昏花神水淡綠色或淡白色久則不睹漸變純白或視物成二等症幷治耳襲耳鳴人蔘黃芪各五錢炙甘草升麻葛根各三錢芍藥黃柏各二錢蔓荊子一錢半上每服四五錢水二種煎一鍾臨睡熱服五更再服
東垣蔓荊子湯
治勞倦飮食不節內障眼病此方如神人蔘黃芪各一兩炙甘草八錢白芍藥黃柏酒拌炒四遍各三錢蔓荊子二錢半上㕮咀每服四五錢水二盞煎一盞去柤臨臥溫服
益陰腎氣丸
治足三陰虧損虛火上炎致目睛散大視物不的或昏花緊澁作痛羞明或卒見非常等症其功與六味還少丹同類熟地二兩酒洗歸尾酒洗生地山藥山茱萸茯苓丹皮澤瀉五味柴胡各二錢半煉蜜丸桐子大水飛朱砂爲衣每服五七十丸空心淡鹽楊下
濟陰地黃丸
治症同上熟地倍用當歸山藥山茱萸枸杞巴戟肉肉蓯蓉麥冬五味子甘菊花各等分煉蜜丸桐子大每服七八十丸空心白湯下
神效黃芪湯
方在補陣四九治目緊縮小及羞明畏日視物不明
局方明目地黃丸
治男婦肝腎俱虛風邪所承熱氣上攻翳障目澁多淚熟地黃生地黃各一斤杏仁去皮尖炒枳殼防風石斛各四兩牛膝三兩煉蜜丸桐子大每服七八十丸食前鹽湯下
簡易加減駐景丸
治肝腎氣虛兩目昏暗視物不明兎絲子酒煮八兩熟地當歸各五兩枸杞車前子炒五味子各二兩楮實子川椒炒各一兩上爲末煉蜜丸桐子大每服七八十丸食前溫酒下
東垣滋陰地黃丸
治足三陰虧損虛火上炎致目睛散大視物不的或昏花緊澁作痛羞明兼眵多燥熱赤爛者一名乾熟地黃丸生地酒洗一兩半熟地一兩歸身酒製黃芩各半兩天冬焙黃連枳殼柴胡五味子炙甘草各三錢人蔘地骨各二錢煉蜜丸桐子大每服百丸食前茶湯下日三服
謙甫還睛散衛生寶鑑卷十仙靈脾茵陳蒿各錢
治翳膜遮睛昏澁淚出瘀血努肉攀睛龍膽草白茯苓川芎荊芥穗甘菊花草決明石決明茺蔚子楮實子各一兩白蒺藜炒木賊甘草各七錢川椒炒出汗一錢上爲細末每服二錢食後茶淸調下日三服忌一切鷄魚厚味及蕎麥麵熱物
八味還睛散
治肝肺停留風熱翳膜遮睛痛澁眵淚草決明炒一兩山梔仁防風白蒺藜炒去刺木賊甘草各七錢靑箱子炒二錢半蟬蛻二錢上爲細末每服二錢食後麥門冬湯調服
還睛丸
治男婦風毒上攻眼目腫痛怕日羞明多眵隱澁難開瞼皆紅爛瘀肉攀睛或暴赤痛甚又治偏正頭風頭痛皆有奇效白朮羌活防風兎絲子製靑箱子白蒺藜炒去刺木賊密蒙花炙甘草各等分煉蜜丸彈子大每服一丸細嚼白湯送下空心食前日二服
正傳祖傳固本還睛丸
治遠年一切目疾內外翳膜遮睛風弦爛眼及老弱人目眵多糊迎風冷淚視物昏花等症悉皆治之熟地黃酒洗生地黃酒浸焙天門冬酒浸一宿別硏如泥麥門冬各三兩人蔘白茯苓乾山藥枸杞各一兩半兎絲子酒浸煮川牛膝酒洗石斛酒洗杏仁去皮別硏枳殼麵炒黃草決明微炒甘菊花用小金錢各一兩羚羊角細剉取淨末烏犀角剉用防風去蘆白蒺藜取仁靑箱子微炒各八錢黃連去鬚川芎五味子焙乾炙甘草各七錢上爲末蜜丸梧子大每服五七十丸鹽湯下
定志丸
方在補陣百十七治陽氣不足眼目不能近視
地芝丸
治目不能遠視但可近視或幷不能乃陰氣不足也宜用此方生地黃四兩天冬枳殼麵炒甘菊花各一兩煉蜜丸桐子大每服百丸茶淸或溫酒下
東垣助陽和血湯
治眼發之後猶有上熱白睛赤色隱澁難開而多眵淚等症升麻七分黃芪當歸酒洗炙甘草柴胡防風各五分白芷三分蔓荊子二分水煎熱服
東垣芎辛散
治兩眼風熱晝夜隱澁難開羞明惡日視物昏暗赤腫而痛防風一錢半白芷甘草各一錢芎藭蔓荊子各五分細辛二分上㕮咀水二盞煎一盞臨臥溫服
東垣明目細辛湯
治兩目發赤微痛羞明畏日怯風惡燈火多眵隱澁鼻塞流涕津唾稠粘大便微硬生地黃歸尾各八分麻黃藁本羌活荊芥穗防風川芎蔓荊子細辛白茯苓各四分花椒七粒水二鐘煎八分食後臨臥稍熱服
決明夜光散
治眼目夜昏雖有燈月亦不能視猪肝一兩石決明夜明砂各二錢上以藥爲末乃將竹刀切肝爲二片鋪藥於內合定用麻皮縛之以米泔水一碗用砂鍋煮至半碗臨臥連肝連汁俱服之
石斛夜光丸
治神水散大昏如霧露眼前黑花睹物成二久而光不收斂及內障瞳人淡白綠色熟地酒洗生地麥門冬天門冬人蔘白茯苓防風草決明黃連酒炒各一兩山藥枸杞兎絲子製牛膝酒洗杏仁白蒺藜炒去刺家菊花各七錢肉蓯蓉酒洗去鱗炙羚羊角鎊犀角鎊石斛酒洗川芎枳殼麵炒靑箱子微炒五味子炒炙甘草各五錢上爲末煉蜜丸梧子大每服三五十丸溫酒鹽湯任下
東垣瀉熱黃連湯
亦名黃連飮子治眼暴發赤痛生地龍膽草黃芩酒炒黃連酒炒柴胡各一錢升麻五分水煎於午前或飯後熱服
東垣黃芩黃連湯
治兩眼血熱赤痛生地酒洗草龍膽黃芩黃連俱各酒洗炒上等分㕮咀每用五錢水二盞煎一盞去柤熱服
東垣當歸龍膽湯
治眼中白翳歸身芍藥龍膽草酒洗黃芩酒炒黃柏酒炒各八分黃連石膏羌活防風升麻柴胡黃芪甘草五味子各五分水二盞煎一盞去柤入酒少許臨臥熱服忌言語
芍藥淸肝散
方在寒陣六一治赤脈貫睛眵多眊燥緊澁羞明臟腑秘結
蟬花散
治肝經風熱毒氣上攻眼目赤痛及一切內外翳障蟬蛻甘菊花密蒙花草決明白蒺藜炒木賊蔓荊子穀精草甘草炒川芎羌活荊芥穗防風黃芩梔子炒各等分上爲末每服二錢食後茶淸調下
五味瀉白散
治風熱翳膜血筋一切肺熱外障生地當歸芍藥黃芩梔子各等分每服三五錢爲散爲湯任服
明目羊肝丸
治肝虛風熱冷淚赤澁內外障眼羯羊肝一具烙乾爲末黃連三兩熟地當歸枸杞人蔘麥冬牛膝羌活防風柴胡家菊花龍膽草黃柏石決明煆靑鹽各八錢肉桂四錢上爲末煉蜜丸桐子大每服三四十丸溫湯下
黃連羊肝丸
治前症單用黃連一味同羊肝俱爲末煉蜜丸服濟生方用生羊肝去筋膜同黃連搗丸桐子大每服五六十丸溫水下
黃連天花粉丸
治兩眼赤痛眵多眊燥緊澁羞明赤脈貫睛臟腑秘結黃柏酒炒六兩黃芩梔子各四兩黃連酒炒川芎天花粉連翹薄荷葉家菊花各一兩上爲細末滴水丸梧子大或用蜜丸每服五七十丸或百丸食後臨睡茶湯下
局方密蒙花散
治風氣攻注兩眼昏暗眵淚羞明幷暴赤腫翳障甘菊三兩羌活白蒺藜炒木賊密蒙花石決明各一兩上爲末每服二錢食後茶淸調下
春雪膏
點赤眼朴硝置豆腐上蒸之待流下者瓦器盛點之
玄明春雪膏
治時氣熱眼玄明粉半兩月石三錢氷片三分上乳無聲磁罐密收用時點二大眥內
龍腦黃連膏
點赤熱眼黃連去毛淨酒炒八兩龍腦一錢先剉黃連令碎以水四碗貯砂鍋內入連煮至一大碗濾去滓入薄磁碗內重湯煮成膏半盞許以龍腦爲引或用時旋入尤妙
立消膏
治浮翳宿障霧膜遮睛雪白鹽淨器中生硏如塵上以大燈草蘸鹽少許輕手指定浮翳點上凡三次卽沒亦不疼痛
黃連甘石散
治眼眶破爛畏日羞明爐甘石製一斤黃連四兩龍腦量加先以黃連硏極細同甘石再硏俱用細縐紗篩過收貯用時取一二兩加入龍腦用井花水調如稠糊臨睡抹敷破爛處不破爛者點眼內眥勿使入眼珠內爲妙
黃連人蔘膏
治目赤癢痛宣黃連人蔘各五分或一錢上切碎用水一小鍾同浸飯鍋蒸少頃取出冷定頻點眼角自愈或於臨用時硏入氷片少許更妙一方但用人乳浸黃連頻點眥中抱朴子云治目中百病一方用黃連少加生白礬以人乳浸蒸點抹眼角大效
丹砂散
點治諸眼皆妙此李時珍方也硼砂海螵蛸去殼爐甘石上好者煆淬童便七次飛各一兩朱砂用此則不粘五錢上爲極細末磁甁收貯臨用少加氷片硏點極妙
淸凉膏
治眼目赤腫不能開痛悶熱淚如雨生南星腦荷葉各半兩荊芥百藥煎如無卽用文蛤上各三錢爲末井水調成膏點眼角上自然淸凉
正傳光明丹
治一切風熱上壅兩目赤腫澁痛爛弦風眼及內外翳障製甘石一兩硼砂二錢朱砂一錢輕粉五分氷片三分麝香一分以上用乳鉢硏極細收貯爲君如眼赤腫痛加乳香沒藥各五分內外翳障加珍珠五分膽礬二分爛弦風眼加銅綠黃丹各五分或以諸藥合一以治諸般眼疾上各硏爲細末幷一處再硏二日用磁器密收勿令泄氣點眼絶妙
靑火金鍼
治頭風牙痛赤眼火硝一兩靑黛一錢腦荷川芎各五分上爲細末口噙冷水勿嚥用此藥吹鼻
赤火金鍼
治赤眼頭風冷淚鼻塞耳鳴牙疼火硝一兩石膏川芎雄黃乳香沒藥各一錢上爲細末每服一二分如前吹鼻三次愈
吹鼻六神散
治眼目暴發赤腫熱淚昏澁及頭腦疼痛焰硝提淨五錢腦荷葉白芷雄黃乳香製沒藥製各一錢上爲細末磁罐收貯左吹左右吹右令病人口含水吹之其氣上行須臾覺效頭痛吹法亦然或兩鼻皆吹之若久患眼疾者不可吹
東垣點鹽法
明目去昏翳大利老眼得補法之良用海鹽揀淨二斤以百沸湯泡濾取淸汁於銀石器內熬取雪花白鹽磁器盛貯每早用一錢擦牙以水漱口用左右手指互以口內鹽津細洗兩眼大小眥內閉目良久却用水洗面能洞視千里明目堅齒極妙之法蘇東坡手錄目赤不明昏花老眼惟宜此法大效
洗爛弦風赤眼方
一名萬金膏此藥之效如神人家所不可少無目病則以施人價廉功倍濟人甚大文蛤黃連去毛淨荊芥穗防風各五錢苦參四錢銅綠五分上爲極細末外以薄荷煎湯丸彈子大臨用時以熱水化開承熱洗眼日三次立愈神效一方有當歸川芎各四錢
傅爛弦歌
爛弦百藥煎爲奇硏細湯澄相去之熬作稀膏入輕粉鹽湯洗了傅之宜
搜風散
箍風熱眼及腫痛黃連大黃朴硝黃丹各等分上爲末以苦參煎湯少加煉過白蜜同調敷眼四弦甚妙
拜堂散
傅風赤熱眼倒睫爛弦五倍子不拘多少爲末蜜水調敷患處
湯泡散
治肝虛風熱攻眼赤腫羞明漸生翳膜歸尾赤芍藥防風杏仁黃連去鬚各半兩薄荷葉三錢銅靑二錢上剉散每用三四錢沸湯泡承熱先薰後洗冷則再煖又洗每日三兩次一方加白鹽少許閉目沃洗尤能散血
收淚散
治風淚不止綠爐甘石一錢海螵蛸五分氷片少許上乳極細末點大眥角淚卽收上二藥以燥濕片腦以辛散
去星
凡胡椒韭菜根橘葉菊葉之類皆可杵爛爲丸用棉裹塞鼻中觸之過夜則星自下
眼目打傷靑腫
以生半夏爲末水調塗之卽愈
明目第一方
此方始於上陽子以授魯東門左丘明杜子夏左太冲凡此諸賢皆有目疾得此皆愈夜省看書一減思慮二專內視三簡外視四晨興遲五夜眠早六凡此六事熬以神火下以氣飮蘊於胸中納諸方寸修之一時長服不已非但明目亦可延年
以下耳病方
桂星散
治風閉耳聾白芷梢天南星煨裂各一錢半當歸川芎麻黃去節官桂石菖蒲細辛木香白蒺藜炒去刺木通炙甘草各一錢水二鍾葱白二根紫蘇五葉薑五片煎八分食後服一方加全蝎去毒一錢
類方復元通氣散
治諸氣閉澁耳聾及腹癰便癰瘡疽無頭者能止痛消腫靑皮橘紅各四兩炙甘草三寸連翹一兩上爲末熱酒調服一二錢
補腎丸
治腎虛耳聾羊腎二枚防風一兩半茯苓半兩熟地黃當歸白芍藥山茱萸牡丹皮澤瀉人蔘黃芪乾薑炮桂心附子炮細辛兎絲子製巴戟去心肉蓯蓉酒浸遠志製石斛蛇牀子甘草各二兩石菖蒲一兩上爲末將羊腎用酒煮硏爛仍加酒煮麵糊丸桐子大每服五七十丸空心鹽酒送下
聰耳益氣湯
治腎虛耳聾黃芪一錢人蔘當歸酒洗白朮炙甘草各五分橘紅菖蒲荊芥防風各三分升麻柴胡各二分上水煎服
肉蓯蓉丸
方在補陣一五五治腎虛耳聾
聤耳明礬散
治膿耳枯礬龍骨硏各二錢黃丹飛一錢半乾胭脂七分麝香少許上爲細末先須以綿杖纏拭去膿別用綿杖蘸藥引入耳中如無乾胭脂卽以濟寧油胭脂同枯礬拌擦如粉用之又紅玉散止枯礬乾胭脂麝香三味各等分用一方單用枯礬吹入卽愈
聤耳流膿方
用菖蒲根水洗淨搗取汁先以綿椗將耳中膿水攪淨然後將蒲汁灌入盪洗數次全愈最妙者
白龍散
治小兒腎熱上衝於耳生膿作痛或因沐浴水入耳中亦令作膿謂之聤耳久而不愈則成聾枯礬黃丹龍骨各五分麝香一分上爲極細末先以綿杖子展盡耳內膿水用藥一字分摻兩耳日二次勿令風入
百蟲入耳
用香油滴入耳中卽出本事方用白膠香燒煙薰耳中煖卽出一方用葱涕灌入活者卽出一法用生薑擦猫鼻其尿自出取尿滴入蟲卽出或以麻油滴耳則蟲死或以炒芝麻枕頭則蟲亦出但不若猫尿之捷也
蜈蚣入耳
用薑汁滴入或韭汁鷄冠血滴入俱好
暴聾灸法
用小蒼朮一塊長七分一頭削尖頭截平將尖頭揷入耳內平頭上用筋頭大艾炷灸之輕者七壯重者十四壯覺耳內有熱氣則效又方用鷄心檳榔一個將臍內剜一窩如錢眼大實以麝香坐於患耳內上以艾炷灸之不過二三次卽效
塞耳聾
用大蒜一瓣一頭剜一坑子好巴豆一粒去皮慢火炮令極熟入在蒜內以新綿裹定塞耳中
龍腦膏
椒目五分杏仁去皮二分龍腦一分上杵搗硏勻綿裹棗核大塞耳中日二易之
杏仁膏
治耳中汁出或痛或膿上用杏仁炒令赤黑硏成膏綿裹內耳中日三四度易之或亂髮裹塞之亦妙一方治耳卒痛或水出用杏仁炒焦爲末葱涎搜和爲丸以綿裹塞耳又治耳聾兼有膿
通聖散
穿山甲炙螻蛄各五分麝香一分上爲細末以葱涎和劑塞耳或用少綿裹塞之或用葱管盛藥末塞耳中
通耳法
磁石用活者如豆一塊穿山甲一字燒存性爲末上二味用新綿裹塞患耳內口中銜生鐵少許覺耳內如風雨聲卽愈
以下面鼻方
醫林川芎散
治風寒鼻塞蒼朮米泔浸五兩羌活藁本川芎細辛白芷炙甘草各一兩上咀每服三錢水一盞薑三片葱白三寸煎服
濟生辛夷散
治肺虛爲四氣所干鼻內壅塞涕出不已或氣不通不聞香臭羌活藁本川芎細辛白芷升麻防風辛夷炙甘草木通各等分一方有蒼耳子減半上爲末每服二錢食後茶淸調下
溫肺散
治閉塞陽明鼻塞麻黃不去節二錢黃芪升麻丁香各一錢葛根羌活防風炙甘草各五分水二鍾葱白二莖煎八分食遠熱服
千金細辛膏
治鼻塞腦冷淸涕常流桂心三錢川芎細辛川椒吳茱萸乾薑黑附子炮去皮臍各二錢半皂角屑一錢半上將諸藥用米醋浸過宿次用猪脂二兩熬油入前藥煎附子色黃爲度以綿蘸藥塞鼻中
三因蒼耳散三因方濟生方卷五
治鼻流濁涕不止名曰鼻淵白芷一兩辛夷仁薄荷葉各五錢蒼耳子炒二錢半上爲細末每服二錢葱湯或茶淸食後調下
神愈散
治風熱在肺鼻流濁涕窒塞不通細辛白芷與防風羌活當歸半夏芎桔梗陳皮茯苓輩十般等分剉和同三錢薄荷薑煎服氣息調勻鼻貫通
醒醐散
治傷風鼻塞聲重川烏炮去皮臍白芷甘草各二兩薄荷一兩半川芎一兩細辛半兩上爲細末每服一錢葱茶湯或薄荷湯下
良方防風湯
治鼻塞不聞香臭石膏三兩升麻木通各一兩麻黃官桂防風各半兩梔子七枚上㕮咀每服水一盞煎七分空心溫服
宣明防風湯
治鼻淵腦熱滲下濁涕不止久而不已必成衄血之症防風一兩半川芎黃芩麥冬人蔘炙甘草各一兩上爲細末每服二錢沸湯調服食後日三服
荊芥散
治肺風酒齄鼻赤疱荊芥穗四兩防風杏仁去皮尖白蒺藜炒去刺殭蠶炒炙甘草各一兩上爲末每服二錢食後茶淸調下
正傳腦漏秘方
祖傳經驗治鼻中時時流臭黃水甚者腦亦時痛俗名控腦砂有蟲食腦中用絲瓜藤近根三五尺許燒存性爲細末酒調服之卽愈
簡易黃白散
治鼻齆瘜肉鼻痔等症雄黃白礬細辛瓜蒂炒各等分上爲細末以雄犬膽汁爲劑如棗核塞鼻中
細辛散
治鼻齆有瘜肉不聞香臭北細辛瓜蒂等分上爲末棉裹如豆大塞鼻中
御藥菖蒲散
治鼻內窒塞不通不得喘息菖蒲皂角等分上爲細末每用一錢綿裹塞鼻中仰臥片時
輕黃散
治鼻中瘜肉雄黃五錢輕粉杏仁去皮尖各一錢麝香少許上四味用乳鉢先硏杏仁如泥後入雄麝輕粉同硏極細磁盒收蓋每有患者不拘遠近於臥用筯頭蘸米粒許點瘜肉上隔一日臥點一次半月見效
雄黃散
治鼻齆綠礬一錢雄黃五分瓜蒂二個麝香少許上爲末吹入鼻中
千金瘜肉方
一名瓜丁散瓜蒂華陰細辛等分爲末綿包少許塞鼻中
簡易瘜肉方
用枯白礬爲末以綿胭脂塞鼻中數日肉隨落
白礬散
治肺風酒齄鼻等疾白礬硫黃乳香各等分爲末綿裹擦之或用茄汁調敷患處更妙
二神散
治赤鼻久不瘥大黃朴硝等分爲末津調塗鼻上
酒齄鼻粉痔
亦名硫黃散硫黃輕粉各一錢杏仁五分上爲末用蜜酒調於臥時塗上早洗去效或用津唾調搽更妙又方只以銅緣爲末晩時切生薑蘸擦之
點痣去斑
用石灰水調一碗如稠糊揀好糯米粒全者半置灰中半露於外經一宿灰中米色變如水晶若或面或手有黑痣黑靨及紋刺者先須鍼頭微微撥破置少許水晶者於其上經半日許靨痣之汗自出乃可去藥且勿着水二三日則愈
面鼻雀斑
此連子胡同方珠兒粉五錢白果二十個白芷甘菊花去梗各三錢紅棗十五個猪胰一個上將珠粉硏細餘俱搗爛拌勻外以蜜拌酒釀燉化入前藥蒸過每晩搽面早洗去
面瘡二方
面上暴生瘡用生杏仁搗爛以鷄子淸調如煎餠至夜洗面敷之旦洗去數十次愈指甲抓破面用生薑自然汁調輕粉傅破處無痕
止鼻衄方
龍骨爲細末吹入鼻中少許卽止凡九竅出血者用此皆能治之
止鼻衄歌
石榴花瓣可以塞蘿蔔藕汁可以滴火煆龍骨可以吹水煎茅花可以吃又牆頭苔蘚可以塞車前草汁可以滴火燒蓮房可以吹水調鍋煤可以吃
鼻衄蒸法
治衄如湧泉不止者用草紙摺十餘層井花水濕透分髮貼頂心中以熱熨斗熨之微熱不妨久之卽止
鼻塞不通葱熨法
但用葱頭以繩束成一把去根頭實處切成寸長一餠先以熨斗烙葱一面令熱置頂心顖會穴處乃以熨斗或火從上熨之俟鼻內作葱氣方住未通再作餠熨之其有嬰兒傷風鼻塞不能吮乳者但用大南星爲末以生薑自然汁和作薄餠用兩掌合煖置顖上片時卽通
硝石散
治風邪犯腦患頭痛不可忍不問年歲硝石人中白等分氷片少許上爲末用一字吹入鼻中
良方通關散
治卒然牙關緊急腰背反張藥不能嚥或時毒癰腫鼻塞氣閉等症細辛如無眞者不用亦可薄荷葉牙皂角各等分上爲細末以紙撚少許入鼻內候得噴嚔口開隨進湯藥聖惠搐鼻法止用二味無薄荷
陳氏通關散
方在痘疹八五通心經降心火利小便良方
擦牙通關散
方在小兒八四治風搐關竅不通痰塞中脘留滯百節
以下口舌方
良方玄參散
治滿口幷舌生瘡連齒齦爛痛玄參麥冬犀角屑升麻獨活前胡梔子仁黃芩黃柏大黃炙甘草各等分上爲咀每服五錢水一鍾半煎七分不拘時溫服
玄參升麻湯
方在外科四八治口舌生瘡重舌木舌顋頰咽喉腫痛斑疹瘡瘍
淸凉飮子
治上焦積熱口舌咽鼻乾燥黃芩黃連各二錢當歸芍藥玄參薄荷各一錢半甘草一錢水二鐘煎八分不拘時服大便秘結加大黃二錢
淸熱火痰湯
治上焦有熱痰盛作渴口舌腫痛黃芩黃連各一錢二分天花貝母桔梗枳實各一錢玄參升麻各七分甘草五分水煎服
甘露飮
方在寒陣十治口舌生瘡咽喉腫痛牙齦潰爛
龍膽瀉肝湯
方在寒陣六三治肝火內炎上爲喉口熱瘡下爲小便澁痛等症
五福化毒丹
方在外科七六治咽喉牙口瘡毒癰腫
良方氷檗丸
治舌瘡口瘡薄荷葉蘇州者黃柏等分硼砂半之氷片一分上爲末生蜜丸彈子大每服一丸噙化
上淸丸
治口舌生瘡咽喉腫痛止嗽淸音寬膈化痰極效蘇州薄荷葉一兩六錢百藥煎八錢月石二錢桔梗砂仁各一錢訶子玄明粉甘草各一錢氷片一分爲極細末煉蜜丸芡實大臨睡含化一丸或爲小丸茶淸送下
硼砂丸
治口瘡舌瘡寒水石一兩牙硝四錢硼砂二錢氷片麝香各一分甘草膏和丸麻子大不時含化一丸津嚥
良方聖金散
治舌上出血不止黃藥子一兩靑黛一錢上爲細末每服一錢食後新汲水調下日二服
金花煎
治舌上出血如簪孔黃柏三兩黃連五錢梔子二十枚上咀以水二升浸一宿煮三沸去滓頓服一方用酒浸煮
飛礬散
治木舌漸腫大滿口若不急治卽殺人白礬飛百草霜等分上爲細末捻糟茄自然汁調服若口噤灌之妙
寸金散
治心經煩熱動血妄行舌上出血不止新蒲黃新白麵各三錢牛黃硏腦荷硏各五分上硏勻每服一錢生藕汁調服食後亦可摻舌上
黃柏散
治舌出血不止名曰舌衄黃柏不拘多少塗蜜慢火炙焦爲末上每服二錢溫米飮調下
舌上出血
重出
升麻黃連丸
治多食肥甘口臭穢惡升麻靑皮各半兩黃芩酒炒黃連檀香生薑甘草各二錢上爲細末湯泡蒸餠丸彈子大每服一丸不拘時細嚼白湯下
丁香丸
治口臭穢川芎丁香各二錢炙甘草一錢白芷五分上爲末煉蜜丸彈子大綿裹一丸噙化
應手散
治傷寒舌出寸餘連日不收梅花氷片爲末搽舌上應手而收重者須用一錢方收
陰陽散
亦名赴筵散治口瘡效黃連一兩乾薑炒黑三錢爲細末乾摻口瘡上涎出卽愈
外科陰陽散
方在外科一三三治瘡屬半陰半陽者
綠雲散
治口瘡爛臭久不愈黃柏蜜炙靑黛等分上爲細末臨臥用少許摻舌嚥津妙
細辛黃柏散
治口舌瘡黃柏細辛等分上爲末傅之或摻舌上吐涎水再傅須旋合之
白蠶黃柏散
治口糜黃柏蜜炙白殭蠶直者新瓦上烙乾斷絲上爲細末用少許敷瘡上吐涎
硼砂散
治口瘡硼砂石膏龍腦煆薄荷靑黛各等分上爲極細末每用少許臨臥傅口中
黃連朴硝散
治口瘡絶妙薄荷葉一兩黃連朴硝白礬各五錢上爲粗末用臘月黃牛膽將藥入膽內風前掛兩月取下如遇口瘡旋將藥硏細敷之去其熱涎卽愈
柳華散
治熱毒口瘡黃柏炒蒲黃靑黛眞者人中白煆上等分爲末敷之
摻口瘡
天竺黃月石等分氷片少許爲末摻之
碧雪
治一切熱壅口舌生瘡舌强顋腫咽喉腫痛等症蒲黃靑黛硼砂焰硝甘草各等分上爲細末每用少許摻舌上細細嚥下或飮凉水送下頻用之效或用砂糖丸芡實大每服一丸噙化下咽妙
絳雪
治口瘡舌瘡咽喉腫痛朱砂三錢馬牙硝寒水石飛各二錢硼砂一錢氷片半字上爲細末每用一字摻舌上嚥亦不妨喉痛者吹入咽中
孫眞人口瘡方
單用朴硝含之甚良
皂角散
治重舌喉痺皂角不蛀者四五挺去皮核炙焦荊芥穗二錢上爲細末以米醋調塗腫處
千金口臭方
亦治舌上出血如簪孔用香薷一把以水一斗煮取三升稍稍含漱嚥之
聖惠口齒方
治口臭穢及齒䘌腫痛用北細辛一兩煮取濃汁熱漱冷卽吐之立效
以下齒牙方
東垣神功丸
治多食肉人口臭不可近牙齒疳蝕牙齦肉脫血出幷治血崩血痢腸風下血及逆氣上行等症黃連酒洗砂仁各五錢生地甘草各三錢當歸木香藿香葉升麻蘭葉無亦可各一錢上爲末以湯浸蒸餠和丸綠豆大每服百丸或二百丸白湯食遠服
東垣淸胃散
方在寒陣五四治齒齦潰爛喜冷惡熱
秘驗淸胃飮
方在寒陣五六治一切風熱牙牀腫痛出血動搖
三因安腎丸
治腎虛牙齒腫痛此與局方安腎丸同但少肉桂茯苓二味方在熱陣一六七
直指立效散
治牙痛不可忍痛連頭腦項背微惡寒飮大惡熱飮防風一錢升麻七分草龍膽酒洗四分炙甘草細辛葉各三分上用水一鍾煎五分去滓以匙抄在口中煠痛處少時立止如多惡熱飮更加草龍膽一錢此法不定宜隨寒熱多少臨時加減若惡風作痛須去草龍膽加草豆蔲黃連各五分累用得效
細辛煎
治牙齒腫痛不可忍及口氣臭用北細辛一味煎濃汁承熱噙漱良久吐之極妙
驅毒飮
治熱毒上攻宣露出血牙齦腫痛不可忍屋遊此卽瓦上靑苔不拘多少洗淨上用水煎湯澄淸入鹽一撮頻頻漱之
御藥丁香散
治牙齒痛丁香蓽茇大椒蝎梢上等分爲末每用少許擦於患處
選要芫花散
治風蟲諸牙痛芫花細辛川椒蘄艾小麥細茶各等分上咀水一鍾煎七分溫漱之日三四次吐涎出卽愈
如神散
治風牙蟲牙攻蛀疼痛牙齒動搖連頰浮腫川椒炒出汗蜂房炙上等分爲細末每用二錢水煎數沸熱漱卽止
赴筵散
治風蟲牙痛荊芥細辛良薑草烏上等分爲末擦牙有涎吐之
蟾酥膏
治風蛀諸牙疼痛蟾酥少許巴豆去油硏如泥杏仁燒焦上共硏如泥以綿裹如粟米大若蛀牙塞入蛀處風牙塞牙縫中吐涎盡愈
蟲牙痛
蒼耳艾小麥花椒芫花黑豆煎熬屢漱之卽愈
韭子湯
治蟲牙用韭菜子一撮以碗足盛之用火燒煙外用小竹梗將下截劈爲四開以紙糊如喇叭樣引煙熏其蛀齒如下牙蛀者以韭子煎濃湯漱之蟲自出
瑞竹堂方
治蟲牙疼痛不巳用天仙子不拘多少燒煙以竹筒抵牙引煙熏之其蟲卽死
巴豆丸
治蟲牙疼痛蝕孔空虛巴豆一枚花椒五十粒細硏上爲極細末飯丸黍米大綿包塞蛀孔
黎蘆散
治蟲牙疼痛用藜蘆爲末塞牙孔中勿令嚥汁有涎吐之大有神效
北棗丹
治走馬牙疳用北棗去核每個內入人信一釐燒存性硏細每以些少傅患處
靑金散
治走馬牙疳蝕損脣舌腐臭牙落其效如神銅綠砒霜等分上爲細末每用些少傅患處
三仙散
治走馬牙疳一時腐爛卽死銅綠三分麝香一分婦人溺桶中垢白者火煆一錢上爲極細末傅齒上不可太多
麝礬散
治走馬牙疳危惡症候銅綠半兩膽礬一錢白礬生用五分麝香少許上爲細末傅牙患處
神授丹
治牙疳枯礬七分白毯灰三分麝香一分爲末以竹管吹瘡上
黃連散
治齒齦間出血吃食不得黃連白龍骨馬牙硝各一錢枯礬五分氷片半分上爲細末每用少許傅牙根下
雄黃麝香散
治牙齦腫爛出血雄黃一錢半銅綠輕粉黃丹炒黃連各一錢血竭枯礬各五分麝香一分上爲細末硏勻每用些少傅患處
齒縫出血
上用紙紝子蘸乾蟾酥少許於血出處按之立止
固齒雄鼠骨散
治腎水不足牙齒浮動脫落或縫中痛而出血或但動不痛者雄鼠骨沒石子楡皮熟地當歸靑鹽細辛各等分上爲細末用綿紙裹條扱牙牀上縫中則永固不落矣
秘方雄鼠骨散
治牙落可以重生雄鼠骨一具生打活雄鼠一個剝去皮雜用鹽水浸一時炭火上炙肉自脫落取骨炙燥入衆藥內同硏爲末香附川芎白芷地骨皮桑葉曬乾旱蓮草蒲公英靑鹽川槿皮川椒上爲末擦牙百日復出固齒無不效
良方荊槐散
治牙宣出血疼痛不止荊芥穗槐花上等分爲末擦牙患處
石膏升麻散
治陽明風熱流注齒牙腫痛出血化爲膿汁等症石膏升麻羊脛骨灰地骨皮上等分爲末每用少許擦牙齒根上或加麝香少許更妙
薑黃散
治牙疼不可忍白芷細辛薑黃各等分上爲粗末擦患處須臾吐涎以鹽湯漱口面赤腫者去薑黃加川芎其腫立消
濟生香鹽散
牢牙去風大香附炒焦黑三兩靑鹽一兩半上爲末如常擦牙乃鐵甕先生良方
子和牙宣散
細辛良薑胡椒蓽茇雄黃麝香靑鹽乳香下四味各別硏上等分爲細末先以溫水漱淨牙後以藥末擦患處追出涎沫吐之漱十餘次痛立止忌油鹽二日
槐鹽散
治食甘甜過多牙痛食鹽靑鹽槐枝一斤切斷用水五碗煎一碗聽用上將二鹽先炒乾乃入槐枝湯煮乾取起爲末用鉛盒盛擦牙固齒最妙
椒鹽散
治牙痛用淸凉藥不效或反甚者宜從此以治荊芥穗薄荷細辛川椒蓽茇潮腦靑鹽上爲末擦痛牙處或煎湯漱之亦可
宣風牢牙散
駐顔補腎牢牙固齒當歸酒洗川芎各一兩細辛靑鹽各七錢上爲末每用少許淸晨擦牙滿口漱良久連藥嚥下或先以溫水漱口淨然後擦而嚥之亦可
萬氏靑白散
治一切牙疼固齒川椒煎汁食鹽各四兩靑鹽二兩上以椒汁拌鹽炒乾爲末擦牙永無齒疾以漱水洗面目亦無疾此藥極妙
御前白牙散
石膏四兩別硏大香附一兩白芷七錢半細辛防風各半兩川芎藿香沈香零陵香甘松三奈各三錢半上爲細末先以溫水漱口次擦之妙
東垣白牙散
軟石膏三錢羊脛骨灰二錢升麻一錢白芷七分麝香少許上爲細末先以溫水漱口次擦之妙
道藏經方
治牙齒動搖血出不止用白蒺藜不拘多少搗爲細末每日擦牙及患處最妙
取牙不犯手
細辛川椒各三錢草烏蓽茇各一錢半上爲細末每用少許點在患牙內外一時其牙自落
以下咽喉方
局方甘桔湯
治一切風熱上壅咽喉腫痛錢氏方用甘草二錢苦梗一錢桔梗四錢甘草二錢水二種煎八分食後服此方加荊芥穗二三錢三因方卽名荊芥湯尤效
拔萃甘桔湯
治熱腫喉痺桔梗甘草黃芩連翹薄荷各等分水二鍾加竹葉煎服一方有山梔子
加味甘桔湯
方在痘疹九十治咽喉腫痛
醫林訶子甘桔湯
治火盛失音桔梗一兩五錢半生半炒甘草二寸半生半炙訶子四個半生半煨上咀分二服每服水一鍾童便一鍾煎八分食後溫服
淸咽利膈散
治咽喉腫痛痰涎壅盛金銀花桔梗黃芩黃連荊芥薄荷防風各一錢半玄參連翹梔子牛蒡子大黃朴硝炒硏甘草各七分水二鍾煎一鍾食遠服
消梨飮
治喉痺單用消梨汁頻頻飮之或將梨削浸凉水中頻頻飮之尤妙此物大解熱毒或南方少梨之處但擇好蘿蔔杵汁加玄明粉徐飮大效
醫林透天一塊氷
治一切風熱喉痺口舌生瘡頭目不淸痰涎壅盛白砂糖半兩黃連二錢腦荷月石蒲黃檳榔甘草各一錢荊芥穗黃柏各五分氷片半分或一分上爲細末煉蜜爲丸芡實大每服一丸噙化
靛花丸
治纏喉風聲不出靛花薄荷葉蘇州者上等分爲細末煉蜜丸彈子大每服一丸臨睡噙化
醫林杏仁煎
治咳嗽暴重聲音不出杏仁泡去皮尖硏如泥冬蜜薑汁砂糖各一小盞木通桑白皮去赤皮炒貝母紫菀茸北五味各一兩石菖蒲款冬花各半兩上將後七味爲咀用水五升煎半去滓入杏蜜薑糖四味合和微火煎取一升半每服三合兩日夜服之
三因蜜附子
治隔陽咽閉呑吐不通及臟寒閉塞等症用大附子一枚去皮臍切作大片用蜜塗炙令黃含口中嚥津甘味盡再塗蜜炙用或易之或用炮附子以唾津調塗脚心一方用肉桂含之
牛黃益金散
治虛火炎上傷肺咽喉生瘡破爛黃柏爲末用蜜炙數次以熟爲度別硏爲極細末白硼砂白殭蠶淨各一錢半牛黃三分上用蜜調如稀糊塗敷患處或丸如龍眼大含化嚥之按此方必加氷片半分方妙
秘方三黃丸
治喉痺極佳黃芩黃連大黃各一兩黃藥子白藥子各七錢半黃柏苦參山豆根各三錢月石京墨各一錢半麝香少許氷片五分上爲末猪膽調甑內蒸三次臨後入片麝硼砂爲丸豆大噙化一丸津嚥日夜常噙勿脫藥味方妙
人蔘平補湯
治腎虛聲瘂不出人蔘白朮白茯苓半夏麯橘紅熟地黃當歸白芍藥川芎兎絲子製杜仲製巴戟去心北五味子各半兩牛膝酒洗破故紙炒胡蘆巴炒益智仁炙甘草各二錢半石菖蒲一錢半上咀每服五錢薑五片棗二枚煎七分呑山藥丸百餘粒凡五鼓後腎氣開時不得咳唾言語再進上藥則功效勝常
百合丸
治肺燥失聲不語百合訶子杏仁去皮尖薏苡仁百藥煎各等分上爲末鷄子淸和丸彈子大臨臥噙化或用蜜丸亦妙
秘方竹衣麥門冬湯
治一切勞瘵痰嗽聲瘂不出難治者服之神效竹衣取金竹內衣膜鮮者一錢竹茹卽金竹靑皮也刮取之彈子大一丸竹瀝卽取金竹者麥冬三錢桔梗白茯苓各一錢杏仁七粒去皮尖硏橘紅甘草各五分上咀水一鍾半加竹葉四十片煎七分入竹瀝一杯和勻服
射干丸
治懸壅腫痛咽喉不利射干杏仁去皮尖雙仁麩炒微黃炙甘草各半兩川升麻川大黃木鱉仁各二錢半上爲細末煉蜜丸小彈子大常含一丸津嚥
醫林鐵笛丸
治謳歌動火失音不語者神效薄荷葉四兩連翹桔梗甘草各二兩半百藥煎二兩川芎一兩半訶子煨砂仁大黃酒蒸各一兩上爲細末鷄子淸和丸彈子大臨臥噙化一丸或煉蜜丸亦可
三因雄黃解毒丸
治急喉風雙蛾腫痛湯藥不下雄黃飛鬱金各一兩巴霜十四枚上爲末醋糊丸綠豆大熱茶淸下七丸吐出頑涎卽甦未吐再服大效如口噤以物斡開灌之下咽無有不活者如小兒驚熱痰涎壅塞或二丸三丸量大小與之一法以此丸三粒用醋磨化灌之其痰立出尤妙
三因玉鑰匙
治風熱喉痺及纏喉風牙硝一兩半月石五錢白殭蠶一錢氷片一字上爲細末每用五分以竹管吹入喉中立愈此方加雄黃二錢卽名金鑰匙
濟生二聖散
治纏喉風急喉痺白殭蠶炒半兩膽礬二錢半爲細末用少許吹入喉中
秘方奪命散
治急喉風殭蠶炒白礬枯月石皂角炙煙盡各等分爲細末每用少許吹喉中痰出卽愈
馬牙硝散
治喉癰及傷寒熱後咽痛閉塞不通毒氣上衝馬牙硝細硏每服一錢綿裏含嚥津以通爲度
燒鹽散
治喉中懸壅垂長咽中妨礙燒鹽枯礬等分上和勻硏細以筋頭蘸點卽消
寶鑑開關散
治喉風氣息不通白疆蠶去絲嘴炒枯白礬等分上爲細末每服二三錢生薑蜜水調下細細飮之
七寶散
治喉閉及纏喉風殭蠶直者全蝎全者去毒各十個硼砂雄黃明礬牙皂一挻去皮弦各一錢膽礬五分上爲細末每用一字吹入喉中卽愈
破關丹
治乳蛾喉閉纏喉風等症霜梅肉一兩搗爛硼砂末五錢上二味和勻丸芡實大每服一丸噙化嚥下內服荊防敗毒散
通氣散
方在外科八十治時毒腫甚咽喉不利取嚔以泄其毒
以下諸毒方
紫金錠
一名神仙太乙丹一名玉樞丹一名萬病解毒丹解除一切中毒積毒蟲毒蠱毒菌蕈砒石死牛死馬河豚等毒及時行瘟疫山嵐瘴氣喉閉喉風癲邪鬼氣狂亂迷死牙關緊急小兒急驚等症凡行兵興役之處尤不可無文蛤三兩搥破洗焙淨末山茨菰二兩去皮淨末紅芽大戟一兩五錢去蘆焙乾爲末千金子一兩去油取霜麝香別硏三錢上用糯米煮濃飮爲丸分作四十錠每服半錠用井花水或薄荷湯磨服利一二次用粥止之若治癰疽惡毒湯火蛇蟲犬獸所傷以東流水磨服幷敷患處如治癲邪鬼氣鬼胎攣急疼痛須煖酒磨服凡修合時日須用端午七夕重陽或天德月德日於淨室焚香修製凡奇怪之病屢用如神效驗不可盡述醫家大家皆不可一日無之
三因解毒丸
治誤食毒草或中蠱毒幷百物毒救人於必死板藍根洗淨曬乾四兩貫衆去毛靑黛硏生甘草各一兩上爲末煉蜜丸桐子大別以靑黛爲衣如稍覺精神恍惚卽是誤中諸毒急取十五丸嚼爛用新汲水送下卽解或用水浸蒸餠丸尤佳
藍根散
解毒藥熱藥諸毒藍根剉蘆根剉各一握綠豆三錢硏澱脚一合硏上先將二根以水一碗煎至七分去滓次入後藥和勻分三服或一二服利下惡物不用再服
白扁豆散
解諸毒入腹及砒毒用白扁豆不拘多少爲細末入靑黛等分細硏再入甘草末少許巴豆一枚去殼不去油別硏爲細末取一半入藥內外以砂糖一大塊用水化開和藥共成一大盞飮之毒隨利去後却服五苓散之類
八毒赤丸
方在攻陣百四治一切邪崇鬼疰等毒
飮食中毒
凡中飮食毒而覺煩熱脹滿者急用苦參三兩苦酒一升半煮半沸陸續飮之吐食出卽瘥或以水煮亦得或用犀角湯亦可解
中酒毒
飮酒中毒者經日不醒是也謂之中酒黑豆一升煮汁溫服一盞不過三盞卽愈
解麵毒
只以羅蔔生啖之或搗汁服之麥麵大熱蘿蔔能解其性或用大蒜嚼食之亦善解麵毒
解一切食毒
解一切飮食之毒及飮酒不知中何毒卒急無藥可解者薺苨生甘草各二兩上剉細以水五盞同煎取二盞停冷去滓分三服一方加蜜少許同煎服之解一切毒
食魚中毒
凡食魚後中毒物煩亂者用陳皮濃煎汁服之卽解
河豚毒
五倍子白礬等分上爲細末水調服之一方凡中河豚魚毒一時困殆倉卒無藥急以淸油多灌之使毒盡吐出卽愈
解河豚魚膾及食狗肉不消脹滿毒
蘆柴根鮮者搗汁飮之乾者煎汁溫飮之
解食鱔魚龜鱉蝦蟆自死禽獸等毒
豆豉一合新汲水煎濃頓溫服之可解
中蟹毒
凡食蟹中毒用紫蘇葉濃煮汁飮之或用紫蘇子搗汁飮之亦良或搗藕汁或搗蒜汁飮之俱可解或用冬瓜汁或食冬瓜亦可
食牛馬肉中毒
粉草擂無灰酒服當吐瀉若渴者不可飮水飮水必死一方淡豆豉擂人乳服之卽解
食鷄子毒
好醋飮之卽愈未愈再服
食斑鳩毒
葛粉二合水調服可解薑湯調服亦解
解花椒毒
有服川椒氣閉欲絶者冷水飮之解地漿水更妙
解諸菜毒
食後多腹脹者是毒也以醋解之
解蕈毒
忍冬葉生啖之愈或煎濃汁飮之崇寧間蘇州天平山白雲寺僧五人行山間得蕈一叢甚大摘而食之發吐三人急採鴛鴦草生啖之卽愈二人不甚吐至死此卽忍冬藤亦名金銀花亦名鷺鷥藤也
解巴豆毒
其症口乾兩臉赤五心熱下利不止乾薑炮黃連微炒等分上爲細末每服二錢水調下如人行五里許再服又方煮綠豆湯冷服之卽愈一方黃連甘草煎汁凉飮之一方芭蕉根葉搗汁飮之利止而安
解砒毒
凡中砒毒者其人煩躁如狂心腹絞痛頭眩嘔吐面色靑黑四肢逆冷六脈洪數飮食中得者爲易愈若空心酒醋服者難救以地漿水頓服若吐出又服所謂洗淨腹中毒全憑地上漿是也其法掘地成坑以水灌注攪成混水飮之謂之地漿又方解砒毒最良此爲第一用生綠豆半升擂粉入新汲水攪和去柤取汁飮之又方用新鮮羊血鴨血飮之皆可解一方用甘草汁同藍汁飮之卽愈
鉤吻毒
鉤吻生池旁與芹菜相似無他異惟莖有毛以此別之誤食殺人解之之法用薺苨八兩水六升煮取二升分溫二服此卽甜桔梗也一方用桂湯效
解附子等藥毒
凡服附子酒多而覺頭重脣裂血流或見內熱諸症急用綠豆黑豆嚼服或搗汁飮之或濃煎二豆湯常飮食之凡服散風藥過多而致悶亂不省以醋灌之或濃煎甘草同生薑自然汁頓飮之一方大豆汁餳糖棗湯幷能解附子毒一方用田螺搗碎調水飮之
解烏頭草烏毒
甘草煎濃湯服之或米醋調沙糖俱可解
解半夏毒
生薑搗汁飮之有中此毒口不能言倒地將死者速用薑汁灌之須臾自甦
解斑蝥芫靑毒
猪脂油和大豆汁飮之
解黎蘆毒
雄黃爲末溫酒調服一錢一方煮葱汁服
解雄黃毒
漢防己煎湯飮之有用雄黃擦瘡或熏陰囊瘡受毒者防己煎湯洗數次愈
解杏仁毒
藍子硏水服則解
解服丹毒
地漿服之爲上一方用蚌肉食之良
解中藥箭毒
交廣黎人以焦銅作箭中人破皮卽死糞淸飮之立解患處以糞塗洗之
解鹽滷毒
凡婦女有服鹽滷垂危者急取活鴨或鷄斬去頭將頸塞口中以熱血灌之可解若滷多者必數隻方足盡收其鹹毒
解漆毒
一州牧以生漆塗囚眼囚卽盲適一村叟見而憐之語之曰汝急尋蟹搗碎取汁摘眼內漆當隨汁流散瘡亦愈矣如其言覓得一小蟹用之目睛果愈略無損或成紅斑爛瘡取生蟹黃塗之不數次卽愈一方用杉木煎汁洗之
以下蟲毒方
解虎傷毒
麻油一碗飮之卽無妨仍用葛根湯洗傷處綿拭乾香油塗之再以靑布作條燃火入竹筒中放煙熏傷處口渴者沙糖調水飮之
蛇毒
凡被蛇傷卽用鍼刺傷處出血用雄黃等藥敷之仍須中留一孔使毒氣得泄乃內服解毒等藥凡傷處兩頭俱用繩扎縛庶不致毒氣內攻流布經絡一方治毒蛇咬傷急取三七搗爛罨之毒卽消散神妙無比一方治蛇蟲傷毒用五靈脂雄黃等分爲末每服二錢酒調服仍敷瘡留口如乾燥須以油潤之凡居山野陰濕之處每用雄黃如桐子大一丸燒煙以熏衣袍被褥之類則毒不敢侵百邪皆遠避矣一凡蛇入七竅急以艾灸蛇尾又法以刀破蛇尾少許入川椒數粒以紙封之蛇自出卽用雄黃朱砂末煎人蔘湯調灌之或食蒜飮酒內毒卽解一山居人被蛇傷急用溺洗咬處拭乾以艾灸之立效又方用獨頭大蒜切片置患處以艾於蒜上灸之每三壯換蒜多灸爲妙凡被毒蛇所傷皆效肘後方用小蒜搗汁服滓敷傷處
雄黃辟蛇毒
南海地多蛇而廣府尤甚某侍郞爲帥聞雄黃能禁制此毒乃買數百兩分貯絹囊掛於寢室四隅經月餘一日臥榻外常有黑汁從上滴下臭甚使人穿承塵窺之則巨蟒橫其上死腐矣於是盡令撤去障蔽蛇死者長丈許大如柱傍又得十數條皆蟠虯宬窠幷他屋內所驅放者合數百自是官舍淸寧
風犬傷人
急於無風處吮出瘡口惡血如或無血則以鍼刺出血用小便洗淨外用香油調雄黃少加麝香敷之一凡遇惡犬咬傷如倉卒無藥卽以百草霜麻油調敷或用葱搗爛貼之牛糞敷之或蚯蚓糞敷之或口嚼杏仁爛敷之皆能救急如少延緩恐毒氣入經爲害一方拔去頂上紅髮急令人吮去惡血以艾灸傷處五七壯甚者灸百壯神效一方用米泔水洗淨沙糖敷之一方用杏仁炒黑搗成膏貼之
避犬法
瑣碎錄云凡行道遇惡犬卽以左手大拇指搯寅上吹氣一口輪至戌上搯之犬卽退伏
糯米散
治風犬傷毒大斑蝥二十一個去頭足翅上用糯米一撮先將斑蝥七個入米內慢火炒勿令焦去蝥又入七個炒令焦色變又去之再入七個炒米赤煙爲度去蝥不用只將米硏爲末分三分冷水入香油少許空心調下一服須臾又進一服以二便利下惡物爲度若腹痛急以靑靛調冷水解之或先用黃連甘草煎湯待冷服之不可食熱物或用冷水調益元散解之甚妙甚者終身禁食犬肉每見食犬肉而復作者不救又見單服斑蝥而死者亦有之蓋斑蝥毒之尤者雖曰以毒攻毒惟少用之玆用糯米以奪其氣尤宜預備靑靛黃連以解其毒而況單服斑蝥者豈有不死
寶鑑定風散
治諸犬傷毒南星生用防風等分上爲末凡被犬咬先以口含漿水吮洗傷處或小便鹽湯俱可洗淨用綿拭乾方上藥末卽不發或用製過南星一二錢爲末以童便調下亦可治破傷風
諸犬咬蟲傷灸法
凡狼犬蛇蝎蜈蚣諸傷痛極危急或因傷受風而牙關緊急腰背反脹不省人事者速切蒜片或搗爛罨傷處隔蒜灸之或二三十壯或四五十壯無不應手而愈取效多矣故本草謂蒜療瘡毒有回生之功夫積在腸胃尙爲難療況四肢受患則經絡遠絶藥不易及故古人有淋洗灸刺等法正爲通經逐邪導引氣血而設也
解毒散
一名國老飮治蠱毒及一切蛇蟲惡獸所傷重者毒氣入腹則眼黑口噤手足强直此藥平易不傷元氣大有神效不可以易而忽之也明礬甘草各一兩上爲末每服二錢不拘時冷水調下亦可敷患處
治馬咬傷
毒氣入心則危馬齒莧搗爛煎湯服外以粟子嚼敷患處
蜈蚣毒
以鹽擦咬處或鹽湯洗傷處痛卽止用後蝎螫方最妙已試一方用吳茱萸嚼爛擦之或取井底泥傅之
解誤呑蜈蚣方
昔有婢用火筒吹火不知內有蜈蚣向火一吹蜈蚣驚竄入口不覺下喉求救人無措手適有人云取小鷄一隻斷喉取血頓飮之復灌以香油取吐蜈蚣隨出
蝎螫毒
用生半夏白礬等分爲末以醋和敷傷處亦治蜈蚣傷無白礬亦可又蝎怕膽礬蛇怕雄黃徐春甫云親見蝎螫腫痛用膽礬擦之立消可見南方人家不可無雄黃北方人家不可無膽礬此制蝎第一藥也
解蜂螫毒
以小便洗擦拭乾以香油塗之或以雄黃末擦之或以蝎螫方治之
治鼠咬傷
猫毛燒存性入麝香少許香油調敷傷處則不害
治誤呑水蛭
昔一人夜間飮水誤呑水蛭入腹經停日久復生水蛭食人肝血腹痛不可忍面目黃瘦全不進食不治必死方用田中泥一塊小死魚三枚同猪膏溶搗勻再用巴豆十粒去油同魚膏四味搗勻丸如綠豆大用田中冷水呑下大人五七丸小兒三丸須臾瀉下水蛭盡却用八珍湯調理
中蚯蚓毒
石灰泡熱水凉洗患處久浸之則愈小兒多受蚯蚓毒則陰莖及囊俱腫如水泡用鴨血塗之或以鴨口含少時則消一方用鹽湯溫洗卽效
治蠶咬毒
蠶咬人毒入肉中令人發寒熱苧葉搗敷之汁塗之今治蠶家以苧近蠶則蠶不生發也
解蜘蛛咬毒
薑汁調胡粉敷瘡口或用淸油擦之內飮羊乳本草云蜘蛛咬人令人一身生絲惟羊乳飮之可解貞元十年崔員外從質云目擊有人被蜘蛛咬腹大如孕其家棄之乞食於道一僧遇之敎飮羊乳未幾日而平
毒囊神授散
治傳屍勞瘵血氣未甚虛損者不必多方只以此藥早服則蟲自不能爲患無有不愈者此方得之河南郡王府濟世之功不可盡述川椒二升去合口者略炒出汗上爲細末空心米飮調服二錢或酒煮米粉糊爲丸桐子大每服三十丸以漸增至五六十丸或用酒送
解射工溪毒葱白散
治溪澗中射工蟲專射行人形影人中其毒則病如瘧狀或若傷寒俗云沙發中之深者死急用後方治之葱白一握切葛根二兩升麻七錢半豉半升上剉如豆大每服四錢匕水二盞煎一盞去滓不拘時溫服移時再服
千金雄黃兌散
治時氣病䘌下部生蟲苦參黃連靑箱子各三兩桃仁一兩雄黃半兩上五味爲末綿裹如棗核大內下部亦可用棗汁服方寸匕日三
千金治大孔蟲癢方
用大棗蒸爛爲膏以水銀和捻長二三寸許綿裹內大孔中過宿明旦蟲皆出但水銀損腸宜愼之愚按此方水銀不必生用但如治頭虱法燒煙以棗肉拌之用必更妙頭髮生虱方在新因五三
雄麝散
治五種蠱毒明雄黃麝香各一字別硏用生羊肺一指大以刀切開安藥在內呑下
醫林丹砂丸
治蠱毒雄黃朱砂各別硏藜蘆略炒鬼臼巴豆霜各二錢半上爲末煉蜜丸桐子大每服二丸空心薑湯下當利惡物幷蠱毒如煩悶以鴨血爲羹食之
良方七寶丸
治蠱毒敗鼓皮蠶退紙刺蝟皮各燒在存性五倍子炒續隨子雄黃別硏朱砂別硏各等分上爲細末糯米粥丸小豆大每服七丸空心白水下
蜜髓煎
治中蠱令人腹內堅痛面目靑黃病變無常眞蜜一碗猪骨髓五兩硏上同煎熟分作十服日三服卽瘥
歸魂散
凡初中蠱毒在膈上者當用此藥吐之白礬建茶各一兩上二味爲細末每服五錢新汲水調下頓服之一時久當吐毒出若此藥入口其味甘甜幷不覺苦味者卽其證也
麥麵散
治中蠱毒吐血用小麥麵二合分爲三服以冷水調下半日服盡當下蠱卽瘥
挑生蠱毒簡易方
一方明礬芽茶等分爲末凉水調三錢一方靑藍汁頻頻服半合則解一方石榴皮煎汁飮之當吐出活蟲而愈
以下雜方
嗽煙筒
治一切犯寒咳嗽遇冬便作款冬花鵝管石雄黃艾葉各等分上爲末鋪艾上用紙捲筒燒煙吸入口內呑下卽嚥茶水一口壓之自效一方有佛耳草無艾葉用紙捲成條每切一節約長三五分許焚爐中吸煙嚥之
靈寶煙筒
治一切寒喘咳嗽黃蠟雄黃各三錢佛耳草款冬花各一錢艾葉三分先將蠟溶化塗紙上次以艾鋪之將三味細硏勻摻捲成筒用火點一頭吸煙呑之淸茶送下
七寶美髥丹
補腎元烏鬚髮延年益壽何首烏赤白各一斤川牛膝半斤將何首烏先用米泔水浸一日以竹刀刮去粗皮切作大片用黑豆鋪甑中一層却鋪何首烏一層再鋪豆一層却鋪牛膝一層又豆一層重重相間面上鋪豆蓋之蒸以豆熟爲度取起曬乾次日如前換豆再蒸如此七次去豆用破故紙半斤洗淨用黑芝麻同炒無聲爲度去芝麻白茯苓用人乳浸透曬乾蒸熟赤茯苓用黑牛乳浸透曬乾蒸熟當歸身酒洗枸杞子去枯蒂者各半斤上共爲末煉蜜丸龍眼大每日空心嚼二三丸溫酒米湯鹽湯俱可送下製藥勿犯鐵器按此卽七珍至寶丹少兎絲子一味
北京烏鬚方
兩京各處烏鬚者惟此方頗好用之雖未至簡妙然不壞鬚傷肉製用得法者可黑一月五倍子擇用中之大者打作碎粒分粗細爲二先將粗者於鍋內用文火炒成糊次入細者同炒初時大黑煙起取出不住手炒將冷又上火炒則黃煙起又取出炒將冷再上火炒則靑黃白煙間出卽可住火先以眞靑布一大片浸濕將棓子傾在布上包成一團用脚踏成餠上用濕泥一擔盒一夜色如烏羽爲妙磁器收貯聽用紅銅花用細紅銅絲炭火煆醋中淬之不拘遍數以化盡爲度去醋取銅花曬乾皂礬明礬各三分沒石子食鹽各二分硼砂淨一分上每次染時旋配旋用以製倍子二錢爲則加銅花四分餘皆一二分和勻作一服硏細以濃茶汁或燒酒用磁鍾調如稀糊坐湯中煮之看鍾內綠氣生面爲佳先用皂角湯洗鬚淨拭乾以抿柄塗上用皮紙搭濕包之或以靑布囊囊之過夜次早溫水洗之如不潤用胡桃油撚指潤之一連染二夜其黑如漆亦妙
擦牙烏鬚方
先期而擦者永久不白嫩槐枝葉五斤切靑鹽一斤黑鉛四兩沒石子尖者七錢上將黑鉛靑鹽入鍋內槐枝攪炒俱成灰炭取起將沒石子硏細末和入用磁罐盛之每日早晩以藥擦牙漱水吐掌上擦鬚鬢久久自然潤黑
便易撮牙方
用五倍子大者一百個裝食鹽一斤鋪在鍋內大火燒過存性爲末每日擦之久則鬚髥皆黑
丹溪疝氣神方
其病甚至氣上衝如有物築塞心臟欲死手足冷者二三服除根陳皮荔枝核爲末炒焦黃硫黃火中溶化卽投水中去毒硏細各等分上爲末飯丸桐子大每服十四五丸酒下其疼立止若疼甚不能支持略加五六丸再不可多也
神仙六子丸
男子三十歲後服此藥一歲二單製服不息永不白鬚髮四十以上或見微白及少年髮黃不潤者服此百日自然漆黑其效如神熟地酒蒸搗何首烏酒浸蒸極熟焙牛膝酒浸蒸地骨皮各三兩舶上茴香鹽炒川木瓜各二兩兎絲子製拘杞子覆盆子五味子蛇床子炒金鈴子各一兩上十二味爲細末用浸兎絲酒作糊爲丸梧子大每服五七十丸食前溫酒或白湯送下一方加人蔘白朮白茯苓各一兩尤有神效服此大忌三白
疝氣
方重
四製川楝子丸
治疝氣一切下部之病悉皆治之凡腫痛縮小雖多年亦可除根川楝子淨肉一斤分四分內一分用鹽一兩茴香一合同炒黃色去鹽香不用外三分一分用巴豆四十九個一分用斑蝥四十九個一分用巴戟一兩仍各加麥麵一合同炒黃色俱去麵藥不用木香破故紙炒各一兩上爲末酒糊丸梧子大每服五七十丸鹽湯送下甚者日進二三服或空心或食前
木香導氣丸
治男子小腸氣肚疼一切氣積下元虛冷脾胃不和幷宜服之有效香附木香丁香大茴香破故紙川楝子肉葫蘆巴炒灸甘草乳香三稜各一兩杜仲炒半兩上爲細末酒糊丸梧子大每服三五十丸加至七八十丸用溫酒或鹽湯食前送下日進二三服
去鈴丸
治疝消鈴用大茴香一升以老生薑二斤取自然汁浸茴香一宿以薑汁滲盡爲度入好靑鹽二兩同炒赤取出焙乾爲末用無灰酒浸蒸餠爲丸梧子大空心食前酒下二三十丸或米飮亦可此方實脾疎肝所以治疝多效非如常法之剋伐故爲妙也
事後中寒腹痛方
凡房事後中寒厥冷嘔惡腹痛者用葱薑搗爛衝熱酒服之睡少頃出汗卽愈如腹痛甚者以葱白頭搗爛攤臍上以艾灸之或熨之亦可解鼻尖有汗其痛卽止
濕疝陰丸作痛
蘄艾柴蘇葉烘乾熱川椒炒熱各三兩上三味拌勻承熱用絹袋盛夾囊下勿令走氣冷卽易之
熏熨脫肛方
治氣痔脫肛防風去叉枳殼麵炒各一兩枯礬二錢半上咀用水三碗煎至二碗承熱熏之仍以軟帛蘸湯熨之通手卽淋洗
熏洗脫肛法
用赤皮葱韭菜二味各帶根者煎湯入大楓子防風末各數錢承熱熏洗立收上一方用五倍子煎湯洗以赤石脂末摻上托入或脫長者以兩牀相幷中空尺許以磁甁盛湯令病人仰臥浸甁中逐日易之收盡爲度又澁腸散方在小兒五四
蔘朮芎歸湯
治瀉痢産育氣虛脫肛脈濡而弦者人蔘黃芪酒炒白朮白茯苓炙甘草升麻山藥炒當歸白芍藥川芎上生薑水煎服按此方若治泄痢虛滑脫肛仍須加製附子肉豆蔲方效
凉血淸腸散
治大腸血熱脫肛生地黃當歸芍藥各一錢半黃芩黃連荊芥防風升麻各一錢香附川芎甘草各五分水一鍾半煎服
縮砂散
治大腸伏熱脫肛紅腫縮砂仁黃連木賊各等分上爲細末每服二錢空心米飮調下
訶子人蔘湯
治症同前人蔘白朮白茯苓炙甘草升麻柴胡蓮肉訶子煨去核各等分水一鍾半加生薑煎服
澁腸散
治久痢大腸滑脫赤石脂訶子龍骨各等分上爲末以臘茶少許和藥摻腸頭上用絹帛揉入又方用鱉頭煆存性入枯礬少許如上揉入
蟠龍散
治陽證脫肛腫痛風化硝二兩地龍曬乾一兩上爲末每用一二錢肛門濕則乾摻燥則淸油調擦先以見腫消荊芥生葱煮水候溫洗輕輕拭乾然後敷藥
伏龍肝散
治陰證脫肛伏龍肝一兩鱉頭骨五錢百藥煎二錢半上爲末每用一二錢濃煎紫蘇湯候溫洗過以淸麻油調藥傅如前法
獨蒜通便方
治小便不通獨蒜一枚梔子三七枚鹽花少許上搗爛攤紙上貼臍良久卽通未通塗陰囊上立通
小便不通經驗方
以朴硝爲末每服二錢空心煎茴香湯下又方用蚯蚓杵以凉水攄過濃服半碗立通大解熱疾不知人事欲死服之甚效
小水不通葱熨法
用葱三斤慢火炒香熟以絹帕裹更替熨臍下卽通或用鹽炒熱熨之冷則再易須臾卽通
鷄內金散
治氣虛溺尿用雄鷄䏶胵幷腸燒爲末溫酒調服
狐腋氣五方
治陰汗鴉臭兩腋下臭不可與人同行枯白礬密陀僧黃丹各二錢半麝香五分上於乳鉢內硏細以醋於手心內調藥擦腋下經兩時許卽以香白芷煎湯洗之一日用一次又治腋氣神效方密陀僧四兩枯白礬二兩輕粉三錢上爲細末頻擦兩腋擦至半月見效半年全愈又腋氣方用熱蒸餠一枚擘作兩片摻密陀僧細末一錢許急挾在腋下略睡少時候冷棄之如一腋有病只用一半葉元方平生苦此疾來紹興偶得此方用一次遂絶根本又腋氣方單用枯礬爲極細末以絹袋盛之常以撲於腋下不過十度卽愈一方以唾調塗之又腋氣方先剃去腋毛令淨用白定粉水調擦傅患處至六七日後淸晨看腋下有一黑點如鍼孔大者以筆點定卽用小艾炷灸七壯灸過或有濁氣攻心作痛者當用後藥下之丁香檀香麝香靑木香檳榔大黃上煎服以下爲度
脚汗牡蠣散
治脚汗除穢氣牡蠣煆枯白礬密陀僧黃丹各等分上爲細末每用少許乾摻脚指縫中卽收
燥囊牡蠣散
治陰囊濕癢搔之則汁水流珠用此極效牡蠣醋煆一兩苦參蛇牀子枯礬硫黃各二錢雄黃一錢上爲細末先用蒼朮椒鹽煎湯洗濕處後用此藥摻之
蒸洗陰囊法
治一切陰囊濕癢陳茶一撮蒼朮二錢花椒蛇床子白礬各一錢蒼耳草量入炒鹽半兩朴硝三錢上用水四碗先將前五味煎湯去柤乃入後三味泡化先熏後洗三四次絶癢
梅蘇丸
龍腦薄荷粉草氷糖各四兩烏梅肉三兩白檀香紫蘇葉各二兩上爲極細末以熟棗肉搗丸芡實大勿用鐵器
氷梅丸
白糖柿霜各四兩龍腦薄荷二兩烏梅肉桔梗各五錢兒茶三錢甘草一錢氷片一分上爲極細末煉蜜丸龍眼核大
龍腦上淸丸
氷糖柿霜各八兩烏梅肉腦荷各四兩白檀香蘇葉兒茶硼砂沙糖各二兩乾葛粉草各一兩氷片三分上爲極細末蜜丸櫻桃大
上淸丸
佳方腦荷二兩雨茶白硼砂七錢烏梅肉貝母訶子各三錢氷片三分煉蜜丸
辟邪丹
方在痘疹百三十辟一切穢寒邪氣
福建香茶餠
能辟一切瘴氣時疫傷寒穢氣不時噙口中邪氣不入兒茶二兩沈香白檀各一兩粉草五錢麝香五分氷片三分上爲極細末糯米調飮湯爲丸黍米大噙化
香髮木穉油
採桂花半開者去莖蒂令淨每花二升用眞麻油一斤輕手拌勻納磁甁中用油紙緊封器口坐釜中湯煮一餉持起頓燥處十日後掀出用麻布濾絞淸油封閉緊密收之愈久愈香或用菜子油亦可
玉容散
治面生黑䵟雀斑白附子白斂白芷白芨白殭蠶天花粉綠豆粉各一兩甘松三奈茅香各半兩防風零陵香藁本肥皂去皮弦各二錢上爲細末每早晩蘸末洗面
硫黃膏
治面部生瘡或鼻赤風刺粉刺硫黃白芷天花粉水粉各五分全蝎一枚蟬蛻五個芫靑七個去頭足上爲細末用麻油黃蠟約多寡如合面油熬勻離火方入前末藥和勻每於臨臥時洗面淨以少許塗面勿近眼數日間腫處自平赤鼻亦消如退風刺一夕見效
景岳全書卷之六十一長集婦人規古方
婦人
安胎飮
治姙娠五七個月用數服可保全産黃芩炙白朮紫蘇陳皮熟地當歸白芍藥川芎人蔘炙甘草各一錢上用薑水煎服一方有砂仁
安胎散
治姙娠卒然腰痛下血阿膠炒地楡艾葉熟地當歸白芍炒川芎黃芪炒炙甘草各一錢上加薑棗水煎服
泰山盤石散
治婦人血氣兩虛或肥而不實或瘦而血熱或脾肝素虛倦怠少食屢有墮胎之患此方平和兼養脾胃氣血覺有熱者倍黃芩少用砂仁覺胃弱者多用砂仁少加黃芩更宜戒慾事惱怒遠酒醋辛熱之物可永保無墮徐東皐曰婦人凡懷胎二三個月慣要墮落名曰小産此由體弱氣血兩虛臟腑火多血分受熱以致然也醫家又謂安胎多用艾附砂仁熱補尤增禍患而速其墮矣殊不知血氣淸和無火煎爍則胎自安而固氣虛則提不住血熱則溢妄行欲其不墮得乎香附雖云快氣開鬱多用則損正氣砂仁快脾氣多用亦耗眞氣況香燥之性氣血兩傷求以安胎適又損胎而反墮也今惟泰山盤石散千金保孕丸二方能奪化功之妙百發百效萬無一失甫故表而出之以爲好生君子共知也白朮二錢黃芩川續斷人蔘黃芪當歸各一錢熟地白芍藥川芎各八分砂仁炙甘草各五分糯米一撮水一鍾半煎七分食遠服但覺有孕三五日常用一服四月之後方無慮也
地黃當歸湯
一名內補丸治姙娠衝任脈虛補血安胎熟地二兩當歸一兩上每服五錢水煎服爲丸法以當歸炒爲末熟地蒸搗膏和丸桐子大每服百餘丸溫酒或滾湯下許學士曰大率姙娠惟在抑陽助陰然胎前藥最惡陰陽雜亂致生他病惟枳殼湯所以抑陽四物湯所以助陰耳然枳殼湯其味多寒若單服恐致胎寒腹痛更以內補丸佐之則陽不致强陰不致弱陰陽調和有益胎嗣此前人未嘗論及也
良方當歸湯
治胎動煩躁或生理不順脣口靑黑手足厥冷人蔘當歸各二三錢阿膠炒甘草炒各一錢連根葱白一握上水四碗煎四味至半去滓下葱再煎一碗分二服
良方阿膠散
或頓仆或因毒藥胎動不安或脇痛腹痛上搶短氣阿膠艾葉熟地當歸白芍川芎黃芪炙甘草各等分上每服四錢薑棗水煎
良方阿膠湯
治姙娠頓仆胎動不安腰腹疼痛或胎上搶或去血腹痛又金匱膠艾湯在後九十三阿膠炒一兩艾葉數莖上二味以水五升煮取二升分三服
七味阿膠散
治胎動腹痛阿膠炒當歸川芎白朮炒白茯苓陳皮各一錢甘草炒三分上薑棗水煎服
良方黃芪湯
治氣虛胎動腹痛下水黃芪炒川芎各一兩糯米一合上水煎分三服
良方鉤藤湯
治姙娠胎動腹痛面靑冷汗氣欲絶苦梗一錢半鉤藤鉤桑寄生當歸人蔘茯神各一錢上水煎服如有煩熱加石膏
良方白朮散
治姙娠傷寒內熱等症黃芩炒白朮各二錢上用薑棗水煎服若陰證者不可用
良方三味白朮湯
治姙娠內熱心痛白朮四錢赤芍藥三錢黃芩炒二錢上水煎服忌桃李雀肉
良方四味白朮湯
治姙娠胃虛惡阻吐水甚至十餘日漿粥不入白朮炒一錢人蔘五分甘草炒丁香各二分上薑水煎服
全生白朮散
治姙娠面目虛浮四肢腫如水氣名曰胎腫白朮一兩陳皮白茯苓大腹皮生薑皮各半兩上爲末每服二錢米飮下如未應佐以人蔘甘草
探胎飮
婦人經水不來三月疑似用此驗之川芎不拘多少爲末不見火空心煎艾湯調下方寸匕覺腹中動則有胎也臍之下動者乃血瘕也不動者血凝也病也
當歸芍藥湯
治姙娠心腹急痛或去血過多而眩運川芎二錢當歸白芍藥炒白朮炒茯苓澤瀉各一錢上水煎服
益母地黃湯
治姙娠跌墜腹痛下血生地益母草各二錢當歸黃芪炒各一錢上薑水煎服
良方獨聖散
治姙娠有所傷觸激動胎元腹痛下血極效砂仁不拘多少帶皮同炒勿令焦黑取仁爲末上用熱酒調服四五分或一錢此物有安胎導滯易産之功實姙婦之要藥也
良方安胎寄生湯
治姙娠下血或胎不安或腰腹作痛甘草一錢桑寄生白朮茯苓各五分上水煎服
二黃散
治胎漏下血或內熱晡熱或頭痛頭暈或煩躁作渴或脇肋脹痛等症熟地生地上爲末每服三錢煎白朮枳殼湯下
四聖散
治漏胎下血阿膠條芩砂仁白朮各等分上爲細末每服二錢艾湯調下一方有芍藥無阿膠按此方若改爲湯砂仁用當減半
良方續斷湯
治姙娠下血尿血生地黃當歸各一兩赤芍藥續斷各半兩上爲末每服二錢空心用葱白煎湯調下
枳殼湯
治胎漏下血或因事下血亦進食和中幷治惡阻白朮炒一兩黃芩炙枳殼炒各半兩上爲末每服一錢白湯調下前四症若因脾胃虛弱宜用補中益氣湯加五味若因脾胃虛陷宜用前湯倍加升麻柴胡若因晡熱內熱宜用逍遙散
滑胎枳殼散
此方能令胎瘦産易湖陽公主每産累日不下南山道人進此方商州枳殼麩炒二兩粉草炒一兩上爲末每服二錢空心沸湯調日三服凡孕六七月宜服之溫隱居方加當歸廣木香各等分或加香附一兩亦可
枳殼散
方在寒陣百一治婦人血熱氣滯經候不調
千金鯉魚湯千金方卷二姙娠惡阻
治姙娠腹脹胎中有水氣遍身浮腫小便不利或胎死腹中皆效鯉魚一尾不拘大小茯苓一錢半白朮當歸芍藥各一錢橘紅五分上作一服將鯉魚去鱗臟白水煮熟去魚用汁鍾半入藥加生薑五片煎一鍾空心服當見胎水下如水未盡胎死腹中脹悶未除再製一服水盡脹消乃已
竹葉湯
治姙娠心驚膽怯煩悶不安名曰子煩一方有當歸防風梔子仁黃芩麥門白茯苓各三兩上每服四錢竹葉五片水煎服若因血虛煩熱宜兼用四物若因中氣虛弱宜兼用四君
紫蘇飮
治姙娠失調胎氣不安上㽱作痛名曰子懸或臨産氣結不下等症當歸白芍藥川芎陳皮蘇葉大腹皮各一兩人蔘甘草各半兩上每服一兩薑葱水煎服一方有香附無人蔘若肝脾氣血虛而有火不安宜兼逍遙散若脾氣虛弱而不安宜用四君芎歸
安榮散
治姙娠小便澁少遂成淋瀝名曰子淋甚妙滑石甘草燈心通草麥門冬人蔘細辛當歸各等分上水煎服一方人蔘細辛加倍爲末每服二錢麥冬湯調服若因肺經鬱熱宜用黃芩淸肺飮若因膏粱厚味宜用淸胃散若因肝經濕熱宜用加味逍遙散
天仙藤散
治姙娠三月之後足指發腫漸至腿膝飮食不甘狀似水氣或脚指間出黃水名曰子氣天仙藤洗略炒香附炒烏藥陳皮甘草各等分上每服三五錢加生薑木瓜各三片紫蘇三葉水煎食前日進三服若因脾胃虛弱宜兼六君子中氣下陷須用補中益氣湯
羚羊角散
治姙娠虛風頸項强直筋脈攣急語言蹇澁痰涎不利不省人事名曰子癎羚羊角鎊當歸川芎棗仁茯神杏仁去皮尖川獨活防風五加皮薏苡仁炒各五分木香炙甘草各一分上加薑五片水煎服若因肝經風熱或怒火所致須用加味逍遙散
人蔘橘皮湯
治姙娠脾胃虛弱氣滯惡阻嘔吐痰水飮食少進益胃和中一名蔘橘散人蔘陳皮白朮麥門冬各一錢白茯苓厚朴製各五分炙甘草三分上加淡竹茹一塊薑水煎溫服若因中脘停痰宜用二陳枳殼若因飮食停滯宜用六君加枳殼若因脾胃虛宜用異功散
竹茹湯
治孕婦嘔吐不止惡心少食服此止嘔淸痰竹茹彈子大一丸生薑二錢半夏陳皮茯苓各一錢半水鍾半粳米一撮煎七分溫服忌羊肉鷄魚麵食
良方半夏茯苓湯
治姙娠脾胃虛弱飮食不化嘔吐不止白茯苓二錢半夏泡炒黃陳皮砂仁炒各一錢甘草炒五分上用薑棗烏梅水煎服一二劑後用茯苓丸在三九
烏附湯
治孕婦惡心阻食養胃調和元氣香附製烏藥白朮土炒陳皮各一錢人蔘炙甘草各八分水鍾半薑三片煎七分服吐甚者加丁香砂仁各七粒
千金保孕丸
治姙婦腰背痛善於小産服此可免墮胎之患此卽良方杜仲丸但彼等分用杜仲四兩同糯米炒去絲川續斷二兩酒洗上爲末山藥糊丸桐子大每服八九十丸空心米飮下忌酒醋惱怒
一母丸
一名知母丸治姙娠血熱頓仆胎動不安或欲墮産知母炒爲末上搗棗肉爲丸彈子大每服一丸人蔘湯嚼送或丸桐子大每服三四十丸白湯下或嚼嚥之
束胎丸
懷胎七八個月恐胎氣展大難産用此扶母氣束兒胎易産然必胎氣强盛者乃可服條黃芩酒炒勿太熱冬月一兩夏月半兩白朮三兩陳皮二兩白茯苓七錢半上爲末粥糊丸桐子大每服五十丸白湯下
茯苓丸
治姙娠煩悶頭暈聞食吐逆或胸腹痞悶白朮炒枳殼麩炒甘草炒各二兩半夏泡洗炒黃橘紅赤茯苓人蔘乾薑炮桂心各一兩上爲末蜜丸桐子大每服五十丸米飮下日三服上原方仍有葛根二兩似非所宜也用者當酌之
達生散
姙娠臨月服十餘劑則易産或加砂仁枳殼如兼別症以意增減詩云誕彌厥月先生如達註曰先生首生也達小羊也羊子易生故以此名之大腹皮酒洗曬乾三錢炙甘草二錢白朮陳皮紫蘇當歸白芍藥人蔘各一錢水一鍾半煎服一方無白朮當歸白芍
佛手散
一名芎歸湯亦名當歸湯治産後去血過多煩暈不省幷一切胎氣不安亦下死胎當歸三五錢川芎二錢上咀每用半兩水煎服若腹疼加桂若腹痛自汗頭眩少氣加羊肉若不應用八珍湯若用下胎當爲末以酒調服
錢氏生化湯
此錢氏世傳治婦人者當歸五錢熟地三錢川芎二錢炙甘草五分焦薑三分桃仁十粒去皮尖雙仁上㕮咀水二鍾棗二枚煎八分溫服一方無熟地附加減法凡胎衣不下或血冷氣閉血枯氣弱等症連服生化湯二三劑卽下或用此送益母丸一丸卽下蓋益母草行血養血性善走而不傷人者也一凡婦人無論胎前産後皆宜此藥一凡血暈虛暈加荊芥穗六七分一凡産婦氣虛氣脫倦怠無力加人蔘黃芪一凡陽虛厥逆加附子肉桂一脈虛煩渴加麥冬五味一氣壅有痰加陳皮竹瀝一血虛血燥便結加麻仁杏仁蓯蓉一多汗不眠加茯神棗仁黃芪上體多汗加麻黃根下體多汗加漢防己一煩熱加丹皮地骨皮一口噤如風反張瘈瘲者加荊芥防風各三四分一惡露未盡身發寒熱頭痛脇脹其小腹必然脹痛加紅花丹皮肉桂各三四分玄胡一錢一內傷飮食加山査陳皮砂仁或神曲麥芽一外傷寒濕或加蒼朮白朮一血積食積胃有燥糞臍腹脹痛加大黃二錢一産後下血不止或如屋漏水沈黑不紅或斷或來或如水或有塊淋瀝不休此氣血大虛之候不可誤用寒凉其脈浮脫者可加附子輩諸陽分藥否則無救矣佛手散單用當歸三錢川草二錢此卽其變方也
會稽錢氏世傳曰嘗論産症本屬血虛陰亡陽孤氣亦俱病如大補則氣血陡生倘失調則諸邪易襲四物避芍藥之寒四物得薑桃之妙氣毋耗散法兼補虛食必扶脾勿專消導熱不可用芩連恐致宿穢凝滯寒不宜用桂附反招新血流崩三陽見表證之多似可汗也用麻黃則重竭其陽三陰見裏證之劇似可下也用承氣則大涸其血耳聾脇病乃腎虛惡露之停休用柴胡譫語汗多乃元弱似邪之證毋同胃實厥由陽氣之衰難分寒熱非大補不能回陽痓因陰血之虧豈論剛柔非滋營胡以潤絡潮熱似瘧以瘧治則遷延神亂如邪以邪論則立困總屬大虛須從峻補去血多而大便燥蓯蓉加於生化非潤腸和氣之能通患汗出而小便難六君倍用蔘芪必生津助液之可利加蔘生化頻服救産後之危活命長生調攝須産前加意
當歸川芎湯
治小産後瘀血心腹疼痛或發熱惡寒熟地黃當歸白芍藥炒川芎香附靑皮牡丹皮桃仁紅花炒澤蘭玄胡索炒上水煎入童便酒各小半若以手按腹愈痛此是瘀血爲患宜用此藥或失笑散消之若按之反不痛此是血虛宜用四物蔘苓白朮若痛而作嘔此是胃虛宜用六君子若或作瀉此是脾虛宜用六君子送二神丸
加味芎歸湯
治分娩交骨不開或五七日不下垂死者生男女婦人髮一握燒存性龜殼自死或占過者亦可一個酥炙當歸川芎各一兩上咀每用一兩水煎服良久不問生死胎自下
當歸黃芪湯
方在補陣九八治姙娠下痢腹痛
芎歸補中湯
治氣血虛半産當歸芍藥炒川芎人蔘黃芪炙白朮炒阿膠炒艾葉杜仲炒五味子杵炒各一錢炙甘草五分上每服五錢水煎服若脾氣虛弱須用補中益氣湯若氣虛有火宜用安胎飮
保生無憂散
臨産服之補其血順其氣或胞胎肥厚根蒂堅牢者皆可使之易産又治小産瘀血腹痛當歸白芍川芎南木香枳殼乳香血餘上等分每服二三錢水煎日二服若胞衣旣破其血已涸或元氣困憊急用八珍湯斤許水數碗煎熟時飮救之飮盡再製亦有得生
人蔘黃芪湯
治小産氣虛血下不止阿膠炒二錢艾葉人蔘黃芪炒白朮炒當歸白芍藥炒各一錢上作一劑水煎服
良方牛膝散
治胎衣不下腹中脹痛急服此藥腐化而下緩則不救川芎牛膝蒲黃朴硝各三兩當歸一兩半桂心半兩上每服五錢薑三片加生地黃一錢水煎服
局方黑神散
一名烏金散靈苑方名肉桂散治産後惡露不盡胎衣不下血氣攻心腹痛不止及治脾腎陰虛血不守舍吐衄等症黑豆二兩炒蒲黃熟地當歸去蘆酒洗白芍乾薑炮肉桂炙甘草各一兩上爲末每服二錢童便酒各半調服良方黑神散有炮附子半兩無蒲黃
簡易黑神散
方在和陣二一一治一切失血
經驗滑石散
治産難凡水下胎乾胎滯不生用此最效滑石飛過一兩白蜜香油各半盞上將油蜜慢火熬熟三四沸掠去沫調滑石末頓服外以油調於産婦臍腹上下摩之立效
難産方
令産婦以自己髮稍含於口中惡心卽下亦治胎衣不下
良方桂心散
治姙娠因病胎不能安者可下之當歸一錢或二三錢牛膝桂心栝蔞瞿麥各五分或一錢上水煎
桂香散
治胎死腹中不下桂心三錢麝香五分上爲末作一服酒調下
下胎小品方
用麥蘖一升擂碎水二升煮一升服之卽下神效按麥檗能損氣破血如此故凡脾胃虛弱及飮食不化者不宜用明矣又方用牛膝一兩酒一鍾煎七分作二服卽下
廣濟下胎方外臺秘要卷三廣濟方瞿麥兩豆豉
幷下死胎俱效天花粉四兩牛膝豆豉肉桂各三兩上咀用水七碗煎二碗半分三服每服後一時許又進一服
扶羸小品方
虛弱人欲下胎宜用此人蔘乾薑肉桂粉草川芎黃芩桃仁蟹爪上等分每服一兩水二鍾煎八分空心服未動再服
下死胎
凡胎死腹中其舌多見靑黑口中甚穢而嘔腹中不動袛覺陰冷重墜者是用平胃散一兩以黃酒河水各一鍾煎至一鍾入朴硝三五錢再煎三五沸溫服其死胎卽化水而出萬不失一又方單用朴硝末三錢以熱酒和熱童便調服立出或用佛手散以酒調服亦妙
千金去胎方
大麩麯五升漬酒一斗煮二三沸去滓分五服隔宿勿食漬酒一斗煮二三沸去滓分五服隔宿勿食千金方卷二漬字隔宿當宿旦再服其胎如糜母無所苦千金不傳
良方硫黃散
治産後陽氣虛寒玉門不閉硫黃烏賊骨各半兩五味五錢上爲末摻患處日三易
硫黃湯
治産後玉門不斂陰戶突出硫黃三錢兎絲子吳茱萸各二錢蛇床子一錢半上硏勻用水二鍾煎湯頻洗自收
良方益母丸
一名返魂丹治婦人赤白帶惡露時下不止及治婦人胎前産後經中諸般奇痛無所不療本草云此草胎前無滯産後無虛故名益母益母草一味一名充蔚子一名野天麻方梗對節生葉葉類火麻四五月間開紫花是白花者非上於五月採取曬乾連根莖葉勿犯鐵器磨爲細末煉蜜丸如彈子大每服一丸用熱酒和童便化下或隨症用湯引送下一方以此爲末每服二錢或酒或童便或隨症用引服之一方凡産時倉卒未合只用生益母草搗汁入蜜少許服之其效甚大一益母膏方依前採取搗爛以布濾取濃汁用砂鍋文武火熬成膏如黑砂糖色爲度入磁罐收貯每服二三匙酒便調下或於治血湯藥中加一匙服之尤妙
良方奪命丹
治瘀血入胞脹滿難下急服此藥血卽消衣自下按此方頗有迴生丹之功用下死胎必效須用當歸方牧丹皮乾漆碎之炒煙盡各一兩附子炮半兩上爲細末別用大黃末一兩以好醋一升同熬成膏和前藥丸桐子大溫酒呑五七丸一方有當歸一兩
迴生丹
治婦人産後諸疾汚穢未淨及一切實邪疼痛死胎瘀血衝逆等症大黃膏法用蘇木三兩河水五碗煎至三碗去柤聽用紅花三兩炒黃色用好酒一大壺煮十餘滾去柤聽用黑豆三升煮熟存汁三碗去豆去皮曬乾爲末俱聽用大黃一斤爲末用好醋入碗熬成膏次下紅花酒蘇木湯黑豆汁攪勻又熬成膏盆內收盛候用將鍋焦焙乾爲末同豆皮末俱入之烏藥二兩半熟地當歸川芎香附童便炒蒼朮赤茯苓元胡桃仁泥蒲黃各一兩白芍陳皮甘草山茱萸牛膝羌活三稜五靈脂地揄各五錢良薑四錢人蔘白朮靑皮木瓜各三錢木香乳香沒藥各一錢上爲末用前大黃膏爲丸彈子大金簿爲衣不拘時隨症擇用湯引送下一丸
斷産灸法
一傳方欲絶産者灸臍下二寸三分陰動脈中三壯此當自臍中至骨際折作五寸約之
千金斷産方千金方婦人良方大典卷十三
四物湯一劑蕓薹子卽油菜子一撮紅花水鍾半煎八分經後空心服則不受胎
斷産小品方
斷産墮胎有驗故蠶退紙方一尺上燒爲末空心酒調服終身不受孕
丹溪斷子法
用白麵麯一升無灰酒五升作糊煮至三升半濾去滓分作三服候經至前一日晩五更及天明各吃一服經卽不一無不字行終身無子矣
仲景羊肉湯
治産婦腹中㽱痛寒痛血氣不足虛弱甚者及寒月生産寒氣入於子門手不可犯臍下脹滿此産後之寒證也幷治寒疝腹中痛及脇痛裏急者精羯羊肉一斤生薑五兩當歸三兩上用水八升煮取三升加葱椒鹽溫服七合日三服若寒多者加生薑成一斤痛多而嘔者加橘皮二兩白朮一兩
良方羊肉湯
治産婦脾虛寒邪內承以致腹痛或頭眩臍脇急痛精羊肉四兩生薑一兩當歸川芎各半兩上以水十盞煎至四盞分四次空心服
良方黃雌鷄湯
治産後虛羸腹痛小黃雌鷄一隻去頭足腸翅細切熟地黃當歸黃芪炒白朮炒桂心各半兩上先用水七碗煮鷄至三碗每用汁一碗藥四錢煎日三服
母鷄湯
治産後褥勞虛汗不止人蔘黃芪白朮白茯苓麻黃根牡蠣煆各三錢上用母鷄一隻去毛雜淨水六七碗同藥煮至三碗任意服之
猪腰湯
治産後褥勞寒熱如瘧自汗無力咳嗽頭痛腹痛俱效猪腰一對當歸白芍藥酒炒各一兩上以藥二味用水三碗煎至二碗去滓將猪腰切如骰子塊同晩米一合香豉一錢加葱椒鹽煮稀粥空心日服一次神效或加人蔘更妙
四神散
治産後血虛或瘀血腹痛當歸二錢川芎芍藥炒各一錢炮薑五分上水煎服
大巖蜜湯
治産後陽氣虛寒心腹作痛不食嘔吐四肢厥逆生地當歸芍藥炒吳茱萸乾薑桂心獨活甘草炒小草各一兩細辛半兩上每服半兩水煎服
良方人蔘湯
治産後諸虛不足發熱盜汗內熱晡熱等症此卽蔘歸湯亦名團蔘散人蔘當歸等分上爲末先以猪腰子一枚切片糯米半合葱白二莖入水二鍾煎汁八分再入藥三錢煎服
白茯苓散
治産後褥勞頭目肢體疼痛寒熱如瘧白茯苓一兩人蔘黃芪熟地當歸白芍藥炒川芎桂心各半兩猪腰一對上以水三盞入猪腰幷薑棗各三事煎二盞去柤入前藥半兩煎一盞服
良方七珍散
治産後不語生地川芎人蔘石菖蒲各一兩細辛七錢防風朱砂別硏各半兩上爲末每服一錢薄荷湯調服
良方趁痛散
治産後骨節疼痛發熱頭重四肢不擧牛膝酒炒甘草炒薤白各一兩黃芪炒白朮炒桂心當歸獨活加薑各半兩上每服半兩水煎
補脬飮
治産後傷動脬破不能小便而淋瀝生黃絲絹一尺剪碎白牡丹皮根白芨各一錢俱爲末用水一碗同煮至絹爛如餳空心頓服服時不得作聲作聲則不效
良方止汗散
小麥麩八兩炒黃爲細末牡蠣煆粉半兩上每服三五錢用猪肉汁調服
良方麻黃根湯
治産後虛汗不止身熱發渴驚悸不安人蔘黃芪炒當歸甘草炒麻黃根牡蠣煆粉各等分上每服四五錢水煎服
二味蔘蘇飮
治産後瘀血入肺咳嗽喘急蘇木二兩人蔘一兩上作一劑水煎服若旣愈當用六君子以補脾胃若口鼻黑氣起宜急用此藥加附子五錢亦有得生者
良方黃龍湯
治姙婦寒熱頭疼嘿嘿不食脇痛嘔痰及産後經後外感風寒熱入胞宮寒熱如瘧等症按此卽小柴胡湯之去半夏也柴胡二錢黃芩炒人蔘甘草各一錢上用水煎服
陳氏二母散
産後熱血上攻=産後惡露上攻@婦人良方大典卷二十二留於肺經咳嗽喘促知母貝母人蔘白茯苓杏仁桃仁俱去皮尖上等分每服五錢薑水煎服
猪蹄湯
治氣血不足乳汁不下用八物湯加黃芪陳皮漏蘆木通先以猪蹄煮汁二碗煎藥服之或加天花粉又方用猪蹄一副通草二兩川芎一兩甘草一錢穿山甲十四片炒將猪蹄洗切入水六碗同藥煎煮約至三碗加葱薑鹽料取汁飮之忌冷物要吃羹湯助其氣血乳汁自下夏月不可失蓋時用葱湯洗乳爲佳
良方湧泉散
下乳忌食薑椒辛辣飮食王不留行瞿麥麥門冬龍骨各二錢上用猪蹄汁一碗酒一杯煎服以木梳於乳上梳下
玉露散
治産後乳脈不行身體壯熱頭目昏痛大便澁滯川芎桔梗白芷各一錢芍藥七分人蔘白茯苓當歸炙甘草各五分上水煎食後服如熱甚大便秘結加大黃三五分炒用
良方漏蘆湯
治婦人肥盛脈氣壅結乳少漏蘆二兩蛇蛻一條土瓜根上共爲末酒調下二錢
栝蔞散
治吹乳腫痛栝蔞一個乳香二錢上用酒煎服外用南星爲末以溫湯調塗
滑氏補肝散
治肝賢二經氣血虧損脇脹作痛或脇脹頭暈寒熱發熱或偏身作痛經候不調棗仁炒獨活各四兩熟地白朮炒各一兩當歸川芎黃芪炒山藥山茱萸肉五味子杵炒木瓜各半兩上㕮咀每服五錢棗水煎服
金匱膠艾湯
治勞傷血氣衝任虛損月水過多淋瀝不止熟地白芍各二兩當歸艾葉各一兩半阿膠炒川芎炙甘草各一兩上㕮咀每服五錢水煎服一方加地楡黃芪卽名安胎散
集驗加味八珍湯
治婦人思慮過傷飮食日減氣血兩虛月經不調夜夢交感或出盜汗寢成勞損人蔘白朮茯苓生地當歸各一錢香附製丹皮各八分川芎芍藥黃芪炙甘草軟柴胡各五分水鍾半大棗一枚煎七分食前服
集驗調衛養營湯
治婦人室女一切月經不調或先或後或絶閉不通憎寒壯熱口苦無味咳嗽躁煩頭眩漸成勞症者生地沙參麥冬當歸陳皮白朮穀芽各一錢牡丹皮地骨皮各八分桔梗柴胡梢各五分甘草四分上加蓮子薑棗水煎服痰中見血加側柏葉煩躁口乾加炒山梔倍麥門冬脇下脹疼加靑皮川芎胸膈滿悶加黃連薑炒枳實去麥冬地骨皮夜出盜汗加黃連黃芪去柴胡桔梗大便秘結加桃仁倍當歸咳嗽不已加栝蔞仁阿膠小水不利加木通茯苓
良方當歸散
治經水妄行不止及産後氣血虛弱惡露內停憎寒發熱宜服此去之山茱萸肉一兩半黃芩炒白朮炒當歸酒洗白芍炒川芎各半兩上爲末每服二錢酒調日三服一方無山茱萸氣虛者去芩加桂心一兩
良方丹參散
良方云丹參一味其治頗類四物湯能破宿血補新血安生胎落死胎止崩中帶下調經下産後惡血兼治冷熱勞腰脊痛骨節煩疼丹參酒洗去土晾乾切上爲細末每服二錢溫酒調下經脈不調食前服冷熱勞不拘時服
玄胡當歸散
亦名延胡索散治血積小腹疼痛或因氣逆月經不行肚腹作痛當歸赤芍藥劉寄奴沒藥枳殼麩炒玄胡索炒上爲末每服一錢熱酒調下
牛膝散
治月水不利臍腹作痛或小腹引腰氣攻胸膈當歸酒浸赤芍藥牡丹皮桃仁去皮尖玄胡索炒牛膝酒炒桂心各一兩木香三錢上爲末每服一錢溫酒調下或每服五七錢水煎服
良方交加散
治經脈不調腹中撮痛或結聚癥瘕産後中風又交加散方在和陣二五二生地一斤取汁生薑十三兩取汁上以地黃汁炒薑柤薑汁炒地黃柤乾爲末每服三錢溫酒調服加當歸芍藥玄胡蒲黃桂心各一兩沒藥紅花各五錢尤效
薑黃散
治瘀血凝滯肚腹刺痛或腹脹發熱等症薑黃當歸酒拌各二錢川芎丹皮玄胡索炒紅花蓬朮醋炒桂心各五分上水酒各半煎服
琥珀散
治心膈迷悶肚腹撮痛月信不通等疾烏藥二兩當歸酒洗蓬朮醋製各一兩上爲末每服二錢溫酒調服
溫經湯
治寒氣客於血室以至血氣凝滯臍腹作痛其脈沈緊人蔘牛膝酒炒甘草炒各一錢當歸芍藥牡丹皮川芎蓬朮醋炒桂心各五分上水煎服
經驗失笑散
治婦人心痛氣刺不可忍及産後兒枕蓄血惡血上攻疼痛幷治小腸氣痛五靈脂淨者蒲黃等分俱炒上爲末每服二三錢用酒煎熱服一方用好醋一杓熬成膏再入水一鍾煎至七分熱服一方用醋糊和丸龍眼大每服一丸以童便和水各半鍾煎七分溫服按此方若用以止痛蒲黃宜減半若用止血則宜等分或靈脂減半亦可
澤蘭湯
治勞怯經閉澤蘭葉二錢當歸芍藥炒各一錢炙甘草五分用水煎服
當歸沒藥丸
治血瘀作痛及血風筋攣骨痺手足麻木疼痛當歸五靈脂炒各一兩沒藥五錢上爲末醋糊丸桐子大每服三十丸薑湯下
醋附丸
治元臟虛冷月候不調腹中急痛赤白帶下渾身寒熱胎氣壅滯不固香附半斤米醋煮焙乾爲末上以醋糊爲丸桐子大每服三四十丸米飮下
柏子仁丸
治血虛有火月經耗損漸至不通日漸羸瘦而生潮熱愼勿以毒藥通之宜柏子仁丸或前澤蘭湯主之熟地黃三兩酒拌蒸爛杵膏澤蘭葉續斷各二兩牛膝酒拌卷柏各半兩上爲末入地黃膏加煉蜜丸桐子大每服百餘丸空心米飮下
烏賊魚骨丸
此卽內經治血枯方烏賊魚骨去甲四兩藘茹卽茜根一兩上爲末以雀卵搗丸小豆大每服五丸或十丸鮑魚煎湯下以飯壓之鮑魚卽今之淡乾魚也
增損四物湯
治脾虛不攝血去不止人蔘乾薑炒當歸芍藥炒川芎各一兩炙甘草四錢上每服四錢水煎服
奇效四物湯
治肝經虛熱血沸騰而崩久不止熟地當歸酒拌白芍川芎黃芩阿膠炒艾葉炒各半兩上每服四錢水煎
良方加減四物湯
治婦人血積熟地當歸芍藥川芎肉桂乾漆炒煙盡三稜蓬朮各等分上㕮咀每服五七錢水鍾半煎七分食遠服
四物二連湯
治婦人血虛發熱或口舌生瘡或晝安夜熱熟地當歸芍藥川芎胡黃連宣黃連各一錢上作一劑水煎服
人蔘當歸湯
治去血過多內熱短氣頭痛悶亂骨節作痛或虛煩咽燥人蔘生地當歸白芍藥麥冬桂心各等分上用粳米一合竹葉十片水二鍾煎一鍾去米入藥五錢棗二枚煎服或總煎之亦可虛甚者用熟地黃
良方一味防風散
治肝經有風以致血得風而流不歸經者用防風去蘆爲末每服一錢白湯調服一名獨聖散每服二錢空心食前用酒煮白麵淸飮調下極效
龍骨散
治血崩不止當歸香附炒龍骨煆各一兩棕毛灰五錢上爲細末每服四錢空心米湯調下忌油膩鷄魚炙煿物
如聖散
治血崩三服全愈棕櫚子烏梅肉乾薑各等分俱燒存性爲末上每服二錢空心烏梅湯調服一方單用棕皮半燒半生爲末每空心服二錢亦妙
槐楡散
治血崩及腸風下血地揄炒焦槐花等分上二味用酒煎飮之
七灰散
治血崩神效藕節益母草旱蓮草罌粟殼棕毛葉連蓬殼醃蟹殼各等分俱燒存性爲末空心醋點湯調下三錢一秘方用棉花子以銅鍋炒黑爲末黃酒調下二三錢三兩次卽止幷治崩漏小産血不止
棕灰散
方在和陣二一五治大腸下血及崩漏失血
柏葉散
治元氣虛弱崩中漏血年久不愈亦治白帶生地當歸川芎柏葉炒續斷龜甲炙鱉甲炙禹餘糧各一兩半阿繆炒地楡艾葉炒牡蠣煆赤石脂煆鹿茸炙各五錢上爲末每服二錢粥飮調下
子芩散
一名黃芩散治壯熱崩中下血是陽承陰分故經血泛溢宜淸其北方條黃芩不拘多少爲細末上燒秤錘焠酒食前調下三四錢一方有乾薑白芷一方以木耳黃芩各等分爲丸俱效
良方防風黃芩丸
治肝經風熱以致血崩便血尿血等症防風條芩炒黑等分上爲末酒糊丸桐子大每服三五十丸食遠或食前米飮或溫酒送下
劫勞湯
治勞嗽發熱盜汗體瘦唾中有血或成肺痿此救本也非劫勞也能用此者庶可望生此外恐非佳劑矣白芍藥炒一錢人蔘黃芪炒半夏製白茯苓甘草炒熟地當歸阿膠炒五味子杵炒各五分此上乃其原方似有不足用者仍宜加倍上薑棗水煎日三服鄕人楊元鼎女及笄病此甚危百藥無效偶遇名醫得此方服三十餘劑遂愈不發
集驗歸神湯
治婦人夢交盜汗心神恍忽四肢乏力飮食少進人蔘白朮白茯苓歸身各一錢棗仁陳皮各八分圓眼肉七枚甘草羚羊角琥珀末各五分上羚羊琥珀二味不煎餘藥煎熟去柤入二末和勻食前服
白芷散
治下元虛弱赤白帶下或經行不止等症白芷一兩海螵蛸二枚煆胎髮一團燒上爲末每服二錢溫酒調下
海藏白芍藥散
治婦人赤白帶下臍腹疼痛如神白芍二兩炒乾薑半兩炒上爲細末每服三錢空心溫米湯調下晩又進一服十日見效
克應丸
治婦人赤白帶下熟地當歸赤芍各二兩川芎丹皮茯苓赤石脂煆醋焠艾葉製龍骨牡蠣煆焠各一兩上爲末醋糊丸桐子大每服五十丸空心白湯送下
良方滑石散
治熱淋滑石五分硏車前子通草葵子各四分上爲末以漿水調服
芍藥散
治婦人血滯腰脇痛香附米二兩醋一升鹽半兩同煮乾白芍藥玄胡炒肉桂各一兩上爲細末每服二錢不拘時白湯調下
良方通氣散
治腎虛腰痛神效破故紙酒炒爲末上每服三錢先嚼胡桃肉半個空心以溫酒送下
四製香附丸
調經養血順氣受孕香附米一斤分四製酒醋童便米泔各浸一宿曬乾用熟地酒洗當歸酒洗白芍藥川芎各四兩白朮陳皮澤蘭葉各三兩黃柏酒炒甘草酒炒各一兩上爲末酒糊丸桐子大每服七十丸空心白湯送下
大典女金丹
此韓飛霞方也一名不換金丹內加熟地黃一兩卽名勝金丹治婦人久虛無子及産前産後一切病患此藥能安胎催生姙娠臨月服五七丸産時減痛婦人子宮寒冷無孕如服月餘男女自至又治半身不遂帶濁血崩及産後腹痛吐逆子死腹中氣滿煩悶臍腹作痛月水不通中風口噤痢疾消渴敗血上衝頭疼寒熱血運血泄見鬼迷悶産後傷寒虛煩勞瘦凡婦人諸疾不問久近幷宜服之兼治男子下虛無力等症香附十五兩醋浸三日炒香人蔘白朮炒茯苓炙甘草當歸白芍丹皮川芎肉桂玄胡藁本白芷白薇酒洗沒藥別硏赤石脂別硏上各一兩上共十六味爲末煉蜜丸彈子大以磁甁收貯封固每服一丸空心溫酒化下食乾物壓之服至四十九丸爲一劑以癸水調平受姙爲度姙中三五日服一丸産後二三日服一丸醋湯下亦妙
琥珀丸
治婦人或老或少或産前産後百病及療三十六種諸病七疝八瘕心腹刺痛卒中癱瘓半身不遂八風十二痺手足痠疼乳中結核結毒懷胎驚動傷犯不安死胎不下幷治熟地當歸肉蓯蓉酒洗曬牛膝酒浸續斷人蔘木香沒藥各一兩川芎阿膠炒珠五味子石斛肉桂附子沈香製琥珀朱砂各別硏各五錢一方有牛黃珍珠乳香玄胡各一兩共二十一味上煉蜜爲丸彈子大每服一丸空心食前午後溫酒化開服凡服法或薑湯或米湯或酒或燈草湯或隨症用引皆可下若傷寒中風角弓反張用麻黃湯隨症改湯引送下孕婦臨月宜一日一服至産順利不覺疼痛凡婦人服至五服十服之後日倍飮食其功言不盡述服者當自覺也
延年益嗣丹
滋補元氣益精黑髮按此方卽還元丹方在補陣一三九也但製法分兩不同宜參酌用之何首烏鮮者半斤白茯苓酒浸曬乾地骨皮酒浸各五兩人蔘麥門冬酒浸去心天門冬同上各三兩熟地黃酒蒸搗生地黃各二兩上將何首烏去皮切片如乾者用米泔水浸軟拈切外用砂鍋入黑羊肉一斤黑豆三合量着水上用甑箅箅上放首烏煮而蒸之以肉爛爲度鍋蓋須密勿令洩氣取起曬乾爲末煉蜜九梧子大每服七八十丸空心溫酒送下
續嗣降生丹
治婦人五臟虛損子宮冷憊不能成孕幷治男子精寒不固陽事衰弱白濁夢泄婦人帶下寒熱諸虛百損盜汗短氣無不感應此方乃溫隱居求嗣保生篇所載云東京焦員外三世無嫡嗣後遇一神僧間其故曰無嗣者有三一祖宗無德自身無行二夫妻年命恐犯禁忌三精神不守妻妾血寒焦公曰治之有道乎僧曰先修德後修身三年之後到臺山令行童賜以方藥名續嗣降生丹依方服之後不及二十年子孫數人皆貴顯此方無怪誕剋伐之品且溫且固凡血海虛寒者服之必佳但溫力有餘補力不足倘益以人蔘白朮熟地川芎炙甘草各一兩則八珍全而溫補贊育之功當非淺也因命名曰加味讀嗣降生丹當歸酒洗杜仲酒炒茯神益智仁龍骨煆桂心吳茱萸製乾薑半生半熟川椒去目台烏藥各一兩白芍藥酒炒川牛膝酒浸秦艽半夏製防風石菖蒲去毛桔梗北細辛各五錢附子一枚重一兩者臍下作一竅入朱砂一錢麵裹煨熟取出朱砂留爲衣牡蠣大片者以童便浸四十九日每五日一換取出用硫黃一兩爲末酒和塗偏用皮紙糊實米醋浸濕外以鹽泥厚固之候乾用炭五斤煆過爲末每料止用二兩餘可收貯再用上爲末以酒煮糯米糊爲丸梧子大以前朱砂爲衣每服三五十丸漸至七八十丸空心滾白湯或鹽湯溫酒下
河車種玉丸
紫河車一具只要母氣壯盛厚大新鮮者但去胞內瘀血不必挑去鮮紅血脈以米泔水洗淨用布絞乾石臼內生杵如糊用山藥末四五兩收乾捻爲薄餠八九個於砂鍋內焙乾以香如肉脯爲妙大熟地酒洗烘乾八兩枸杞烘乾五兩人蔘白茯苓人乳拌曬三次歸身酒洗兎絲製阿膠炒珠各四兩山茱萸桂心香附米用酒醋水三件各半碗浸三日曬乾略烘各三兩大川芎酒浸切片曬乾丹皮酒洗白薇酒洗各二兩沈香一兩上煉蜜和丸桐子大每服百餘丸空心或酒或白湯鹽湯任下如帶濁多者加赤白石脂各二兩須以淸米泔飛過用服藥後忌生蘿蔔生藕葱蒜綠豆粉之類
八珍益母丸
治血氣兩虛脾胃幷弱飮食少思四肢無力月經不調或腰痠腹脹或斷或續赤白帶下身作寒熱罔不獲效服一月之後卽可受胎虛甚者用藥一觔必能受子益母草四兩五六月採取止用上半截帶葉者不見鐵器曬杵爲末熟地酒洗當歸酒洗各二兩芍藥醋炒川芎人蔘白朮土炒茯苓各一兩炙甘草五錢上爲末煉蜜丸彈子大空心蜜湯或酒下一丸或爲小丸亦可脾胃虛寒多滯者加砂仁一兩薑汁炒腹中脹悶者加山査肉一兩飯上蒸熟多鬱者加香附一兩酒製此徐思鶴醫統方又一方名八珍益母十全丸於前方內用益母草八兩外加沈香四錢思鶴曰資益坤元補養氣血除淋帶壯形體胎前和氣産後補虛眞婦人之聖劑超古今之神方有室家者不可不知也予哂斯世之醫惟集古方香附勝金丹爲女人開鬱調經之要藥殊不審古今虛實之異古人氣實故可用香附開導香附味辛性燥但能開破而已多用之大耗氣血虛者愈虛病者愈甚而於滋補何有哉今世十婦九虛非補不可再用香附以耗之寢成怯弱之症是辨之不早則危殆而難痊矣婦人經脈不調或氣血兩虛而身體素弱者宜服此以調養之經不通者服一料卽通不調者一月卽調素不孕者服一月卽孕胎前間用一服則胎固而安産後用一服以童便酒化開調下則無壅滯血運之候多服之補虛活血凡治産後諸病極穩若急欲取效以酒調化服
烏鷄丸
治婦人羸弱血虛有熱經水不調崩漏帶下骨蒸不能成胎等疾烏骨白毛公鷄一隻重二斤半許者閉殺之去毛雜外用艾葉靑蒿各四兩切碎納一半在鷄肚內以小酒罈一個入鷄幷所剩蒿艾用童便和水灌令沒鷄二寸許煮絶乾取出去骨餘俱同搗如薄餠焙乾爲細末聽用南香附去毛凈一斤分四分用米泔童便酒醋各浸一分春秋一二日夏一日冬四日取出曬乾略炒人蔘熟地生地當歸酒浸洗白芍川芎鱉甲醋浸炙黃各三兩白茯苓二兩半黃芪白朮丹皮川牛膝柴胡知母各二兩秦艽一兩半貝母黃連炒乾薑炮焦地骨皮玄胡索各一兩上俱爲末用酒醋各半煮糊爲丸桐子大每服五六十丸漸加至百丸溫酒米飮任下忌煎炒辛辣等物及莧菜
又烏鷄丸
熟地當歸山藥山茱萸白朮蓮肉棗肉柿餠各四兩黃芪蜜炙三兩香附川芎枸杞杜仲狗脊蓮鬚阿膠鹿角膠各二兩烏藥一兩半上藥製淨用烏骨鷄一隻閉殺之乾去毛去雜連骨椎碎用酒醋各半同藥煮熟去骨烘乾共爲末卽將餘汁少入麵打糊爲丸任意用引送下
唐氏烏鷄丸
人蔘懷熟懷生香附四製靑蒿子去梗鱉甲各三兩歸身二兩半白朮白芍丹皮去骨棗仁肉枸杞麥冬雲苓地骨皮去骨各二兩川芎甘草各一兩上先將諸藥備完聽用乃取絲毛烏骨白公鷄一隻約重一斤許者撲倒去毛穢頭足腸雜不用將鷄切作四塊先以鱉甲鋪銅鍋底次入雜藥以免焦腐漸漸加童便約至斗許煮至極爛撈起曬乾爲末將鱉甲去裙幷鷄骨俱以原汁醮炙至乾爲末同前藥煉蜜爲丸桐子大每空心用淸湯送下百餘丸
秘方烏鷄煎丸
治婦人百病血氣虛勞赤白帶下黃芪蜜炙當歸各六兩熟地生地香附各四兩茯苓三兩人蔘官桂地骨皮各二兩上將烏骨白鷄一隻男用雌女用雄籠住將黃芪末和炒麵丸如芡實喂鷄二七日將鷄縛死乾撏去毛幷腸雜令淨槌碎其骨入前藥於腹內縫密用酒醋各一甁煮一宿取去骨焙乾爲末用前汁打麵糊丸桐子大每服五六十丸空心鹽湯下
萬病丸
治月經瘀閉臍腹作痛及産後癥瘕等病乾漆炒煙出靑白爲度牛膝酒洗焙各一兩上爲末生地黃汁一升用砂鍋慢火熬膏丸桐子大每服二十丸空心米飮下
以下通用方
四君子湯
方在補陣一治脾肺氣虛諸症
六君子湯
方在補陣五治脾胃虛弱嘔吐呑酸等症
五味異功散
方在補陣四治脾胃虛寒飮食少思等症
補中益氣湯
方在補陣三十一治勞倦傷脾外感不解寒熱瘧痢氣虛不能攝血等症
四物湯
方在補陣八治一切血虛勞弱之病
八珍湯
方在補陣十九治氣血兩虛調和陰陽
十全大補湯
方在補陣二十治氣血俱虛補救元陽
歸脾湯
方在補陣三三治心脾虛損
人蔘理中湯
方在熱陣一溫中補脾胃虛寒諸症
逍遙散
方在補陣九三治肝脾血虛鬱怒傷肝等症
加味逍遙散
方在補陣九四治肝脾血虛發熱等症
七味白朮散
方在小兒七治虛熱作渴
六味地黃丸
方在補陣百二十一壯水制火之劑
八味地黃丸
方在補陣一二二治命門火衰之劑
薛氏四神丸
方在熱陣一五二治脾胃虛寒泄痢
五積散
方在散陣三九治感冒寒邪
蔘蘇飮
方在散陣三四治四時傷寒感冒
人蔘敗毒散
方在寒陣三六治四時傷寒瘟疫
當歸六黃湯
方在寒陣六五治血熱陰虛盜汗
柴胡淸肝散
方在寒陣五九治肝膽風熱瘡瘍怒火寒熱
梔子淸肝散
方在寒陣六十治肝膽三焦風熱
八正散
方在寒陣百十五治臟腑秘結小便赤澁
五苓散
方在和陣一八二治小便不利
犀角地黃湯
方在寒陣七九治心火動血及斑黃瘡疹
導赤散
方在寒陣一二二治心火及小腸熱秘淋澁
桃仁承氣湯
方在攻陣五治瘀血小腹作痛其人如狂
玉燭散
方在攻陣二四治血虛有滯經閉不通
腎著湯
方在熱陣一三十治腎虛身重腰冷
舒筋湯
方在和陣七七治産後血滯作痛
交加散
方在和陣二五二治産後口吐涎沫不省人事
加味小柴胡湯
方在散陣二十治乳母肝火發熱
良方蜜酥煎
方在補陣六六補虛潤肺止咳嗽
柴胡石膏湯
方在散陣二三治少陽陽明外感挾火發熱頭痛
都粱丸
方在散陣七七治胎前産後傷風頭痛
瓜子仁湯
方在外科一六四治産後瘀血腸癰腹中㽱痛
子和通經散
方在攻陣四六治氣逆經閉
二神散
方在寒陣八七治吐血血崩下血
小薊飮子
方在寒陣百二治下焦結熱溲血崩淋
海藏愈風湯
方在和陣二一七治一切失血及産後搐搦
鎖精丸
方在固陣二六治白濁白帶
靑蛾丸
方在補陣一四五治腎虛腰痛
獨蔘湯
方在補陣三六治諸氣虛脫
奪命散
方在補陣三七治陽邪傷氣暴脫煩躁發渴
景岳全書卷之六十二長集小兒則古方
小兒
秘旨補脾湯
治小兒久病面黃肌瘦咬牙目箚頭髮稀少誤藥所致人蔘白朮各一錢白茯苓白芍藥酒炒各八分陳皮川芎各六分黃芪蜜炙當歸炙甘草各四分上每服二三錢薑水煎
調中湯
治傷乳食瀉後脾胃虛噦吐瀉人蔘白朮茯苓炙甘草乾薑炒香附炒去毛木香砂仁丁香藿香各等分上水煎食前服
調中丸
治脾胃虛寒吐瀉人蔘白朮炒甘草炒各五錢乾薑炮四錢上爲末蜜丸綠豆大每服二三十丸白湯下薛按云前二方乃本經自病之藥卽人蔘理中丸也若腎水侮土而虛寒者當加茯苓半夏陳皮或嘔吐更加藿香泄瀉加木香
人蔘理中丸
治中氣虛熱人蔘白朮炒炙甘草各等分上爲末薑汁糊丸綠豆大每服二三十丸白湯下
局方觀音散
治內傷嘔逆吐瀉不進飮食漸至羸瘦人蔘一兩石蓮肉去心一錢半綿黃芪白朮炒茯苓炙甘草木香白扁豆炒神麯炒各一錢上爲末每服一二錢入藿香三葉薑棗水煎服
助胃膏
治脾胃虛寒吐瀉飮食不化等症山藥炒一兩人蔘白朮炒茯苓炙甘草丁香各五錢木香三錢砂仁四十個白豆蔲十四個肉豆蔲麵煨四個一方無木香名香砂助胃膏上爲末蜜丸芡實大每服十丸米飮化下
錢氏七味白朮散
一名人蔘白朮散治虛熱而渴乾葛二錢人蔘白朮白茯苓炙甘草木香藿香各一錢上爲末每服三錢水煎溫服如飮水多多服之爲妙按此方治小兒虛熱而渴如無氣滯吐瀉等症則當減去木香藿香以避燥而耗氣
白朮散
方在和陣三十治自汗盜汗極效
太和餠
山査肉一兩人蔘白朮白茯苓各五錢山藥炒四錢炙甘草木香各一錢砂仁白豆蔲各十四個肉果麵煨四個使君子肉六十個煉蜜搗和爲小餠量兒大小與服或再對症加減藥味用之
團蔘散
治心虛血熱自汗盜汗人蔘當歸等分上爲末用雄猪心一個切三片每服二錢以猪心一片煎湯調服或用水煎服亦可
止汗散
名敗蒲散治睡而自汗故蒲扇燒存性上爲末每服三錢溫酒調下
調元散
治小兒變蒸脾弱不乳吐乳多啼人蔘白朮香附陳皮厚朴製各一錢藿香炙甘草各五分上每服一二錢薑棗煎服
平和飮子
治小兒變蒸於三月後每三日進一服可免百病百日內宜服人蔘一錢半白茯苓一錢炙甘草五分升麻二分上咀水半盞煎三分不時服弱者加白朮一錢
調氣散
治變蒸吐瀉不乳多啼欲發慢驚人蔘香附陳皮木香藿香炙甘草各一錢上爲末每服一錢薑棗水煎服
錢氏當歸散
治夜啼不乳人蔘當歸白芍藥各二錢半灸甘草一錢二分桔梗陳皮各一錢上每服一二錢水煎灌之
撮要當歸散
治變蒸有寒無熱當歸二錢人蔘官桂木香炙甘草各一錢上每服二三錢薑棗水煎
人蔘黃連散
治心經蘊熱夜啼人蔘二錢半黃連炒一錢半炙甘草五分竹葉二十片上薑水煎服
無擇燈花散
治心躁夜啼燈花二三顆上硏細用燈草煎湯調塗口中乳汁送下日三服一法用燈花塗乳上令兒吮之如無燈花用燈草燒灰加辰砂少許亦妙一法用燈花七枚硼砂一字辰砂少許蜜調塗脣上立安
寶鑑天麻散
治小兒急慢驚風發熱抽搐痰涎壅盛或脾土虛弱肝木承侮吐瀉不食嗜臥困倦半夏七錢白朮白茯苓炙甘草各三錢天麻二錢半上爲末每服一二錢薑棗湯調服
湯氏異功散
止渴消暑生津補脾胃人蔘白朮茯苓各五錢猪苓澤瀉各三錢陳皮二錢半朱砂一錢上爲末蜜丸芡實大每服一丸燈心竹葉湯化下
柴胡散
治變蒸骨熱心煩啼叫不已人蔘麥冬炙甘草各二錢龍膽草酒炒黑防風各一錢柴胡五分上每服二三錢水煎
柴苓散
治壯熱來去黃芩一兩柴胡赤茯苓人蔘麥冬甘草各半兩上每服二三錢入小麥二十粒靑竹葉三片水煎服
惺惺散
治小兒傷寒時氣風熱頭痛目眵多睡痰壅咳嗽喘急或痘疹已出未出疑似之間人蔘白朮炒茯苓甘草川芎桔梗炒北細辛各等分上爲末每服一錢入薄荷五葉水煎服一方有防風天花粉
星蘇散
治諸風口噤不語南星略炮切上每服五七分紫蘇五葉薑四片水煎入雄猪膽少許溫服
錢氏黃龍散
治發熱不退或往來寒熱柴胡五錢赤芍藥三錢黃芩炒炙甘草各二錢上每服二三錢薑棗水煎
人蔘羌活散
治傷風驚熱人蔘白茯苓川芎羌活獨活柴胡前胡天麻桔梗枳殼地骨皮各等分炙甘草減半上用生薑薄荷水煎治驚熱加蟬蛻
牛黃散
治溫熱壯熱或寒熱往來牛黃硏甘草各半兩柴胡黃芩炒龍膽草酒炒梔子酒炒各二錢半上爲末每服五七分以金銀薄荷湯調下
錢氏生犀散
治心經風熱犀角鎊三錢柴胡葛根赤芍藥地骨皮各一兩甘草五錢上爲末每服一二錢水煎
二黃犀角散
治溫熱心神不安火腑秘結黃芩大黃酒浸蒸犀角屑梔子仁釣鉤藤甘草各等分上爲末每服五七分熱湯調下量兒加減
柴胡飮子
解肌熱蒸熱積熱或汗後餘熱脈洪實弦數大便堅實者當歸一錢大黃八分黃芩芍藥各七分柴胡人蔘各五分甘草四分上每服一二錢水煎按此方用藥頗善但大便如常者勿得輕用大黃
地骨皮散
治虛熱壯熱地骨皮人蔘知母柴胡茯苓半夏甘草各等分上薑水煎有驚熱加黃芩天麻蟬蛻
天麻定喘飮
治喘嗽驚風川芎羌活防風天麻桔梗半夏麯白朮人蔘甘草炒各等分上每服二三錢水煎服
補肺散
一名阿膠散治肺虛惡心喘急久患咳嗽有痰阿膠炒一兩半糯米一兩鼠粘子炒馬兜鈴各半兩杏仁七粒甘草三錢上每服二三錢水煎服
錢氏阿膠散
治小兒肺病咳嗽喘急或咳而哽氣喉中有聲阿膠蛤粉炒糯米各一兩馬兜鈴炒半兩鼠粘子炒香二錢半杏仁七個去皮尖炙甘草一錢上每二三錢水煎
丹溪保和丸
治飮食酒積停滯胸膈痞滿腹脹山査肉蒸曬三兩神曲炒茯苓半夏陳皮各一兩蘿蔔子炒連翹各五錢上爲末粥丸綠豆大一方尙有炒麥芽一兩黃連五錢
大安丸
治症同前卽前保和丸加白朮二兩
楊氏消食丸
治乳食過多胃氣不能消化香附炒一兩砂仁陳皮神麯炒麥芽炒三稜蓬朮各半兩上爲末麵糊丸麻子大白湯送下量兒加減
消乳丸
治嘔吐消乳食脈沈者傷食不化也香附炒砂仁陳皮神麯炒麥芽炒炙甘草各等分上爲末米糊丸黍米大每服二十丸薑湯下
白餠子
治傷食腹中有癖嘔吐肚疼先用此藥一服推下食積然後調治不可服冷藥巴豆二十四粒去皮膜用水一升煮乾硏爛南星半夏湯浸焙輕粉滑石各一錢上爲末糯米飯丸綠豆大揑作餠每服二三餠煎葱白湯紫蘇湯下忌熱物量兒加減薛曰凡用此方及利驚丸紫霜丸三味牛黃丸褊銀丸之類乃斬關奪門起死回生之重劑也必審形病俱實方可施之恐至失手命在反掌經云邪之所湊其氣必虛留而不去其病乃實實者病氣實而形氣則虛也東垣先生云形病俱實者當瀉不當補形病俱虛者當補不當瀉治者審焉
宣風散
治濕痰去積滯通秘結攻黑陷裏實以代百祥丸牛李膏牽牛四兩半生半炒取頭末一兩陳皮甘草各五錢檳榔二個上爲末每服一錢量大小增減與服白湯調下一方有大黃木香連後三味煎成後加牽牛末調服
人蔘養胃湯
治外感風寒內傷生冷寒熱如瘧或嘔逆惡心人蔘茯苓蒼朮炒厚朴薑製半夏製藿香草果仁各五錢橘紅二錢半炙甘草二錢上每服二三錢薑三片烏梅一個水煎
人蔘安胃散
治脾胃虛弱傷熱乳食嘔吐瀉痢黃芪二錢人蔘一錢白芍藥酒炒七分生甘草炙甘草各五分白茯苓四分陳皮三分黃連炒一分上每服二三錢水煎
生附四君湯
治吐瀉不思乳食凡虛冷病宜先與數服以正胃氣人蔘白朮橘紅茯苓炙甘草木香附子各等分上爲末每服一二錢薑棗水煎服
釀乳法
治胃虛吐瀉睡中吐舌搖頭嘔乳額上汗流驚啼面黃令兒飢飮人蔘藿香陳皮木香沈香神麯炒麥芽炒各等分丁香上每服四五錢薑十片紫蘇十葉棗三枚水煎每服半盞令母食後揑去舊乳方服臥少時却與兒飮按小兒不能飮藥者凡用補瀉諸劑皆宜此法
銀白散
治胃虛吐瀉糯米炒二兩半扁豆蒸二兩白朮炒一兩炙甘草三錢藿香丁香各二錢上爲末紫蘇米飮調下直指方加炮白附子全蝎木香石蓮子薑水煎
朱君散
治吐瀉後而爲驚爲瀉及糞靑者人蔘白朮茯苓炙甘草釣藤鉤朱砂各一錢麝香半分燈心一團上爲末每服一錢白湯調下
二順散
治中暑霍亂吐瀉煩悶燥渴小便赤澁便血肚疼白朮猪苓茯苓澤瀉乾薑炒肉桂杏仁去皮尖炒炙甘草各等分上爲末每服五七分不拘時水調下或用水煎服
香朴散
治積冷嘔吐半夏湯泡七次一兩陳皮厚朴薑汁炒藿香葉各七錢炙甘草一錢上每服三錢薑棗水煎瀉甚者加木香肉荳蔲
沈香散
順胃氣止嘔吐茯苓二錢厚朴藿香丁香木香沈香炙甘草各一錢上爲末每服一字米飮湯調服
玉露散
治傷熱吐瀉石膏煆寒水石各五錢甘草一錢半上爲末每服五分白湯調下
六神散
治面靑啼哭口出氣冷或泄瀉不乳腹痛曲腰四肢厥冷白茯苓白扁豆炒各一兩人蔘白朮炒山藥炒各五錢炙甘草二錢上爲末每服二三錢薑棗水煎
香橘餠
治傷冷積瀉厚朴神麯炒麥芽炒各半兩陳皮二錢半靑皮木香各一錢上爲末蜜和爲餠每服一枚米飮調下
錢氏黃芩湯
治挾熱下痢頭痛胸滿大渴或寒熱脇痛脈洪大而實者黃芩一兩半芍藥甘草炒各一兩上每服二三錢薑水煎如嘔加半夏二錢
澁腸散
治小兒久痢腸頭脫出赤石脂訶子炮龍骨各等分上爲末臘茶少許和藥摻腸頭上絹帛揉入
破故紙散
治膀胱虛冷夜間遺尿或小水不禁破故紙炒上爲末每服一錢熱湯調下
陳氏肉豆蔲丸
治瀉痢水穀或淡黃或白不能止者訶子肉肉豆蔲白龍骨各半兩赤石脂枯白礬各七錢半砂仁木香各二錢上爲細末麵糊爲丸黍米大周歲兒每服三五十丸三歲兒服百丸溫米飮下瀉甚者煎木香散或異功散送下不止多服薛按前方治陽氣虛寒腸滑之澁劑蓋腎主大便若因腎氣不固而致前症者宜用木香散送四神丸如不應急煎六君子湯送四神丸補之蓋豆蔲丸濇滯之功多補益之功少也
寧神湯
治心虛火盛熱躁驚搐等症黃連炒山梔仁炙甘草各二錢生地當歸身人蔘麥冬各一錢石菖蒲三分辰砂入二分上加燈心半錢水一盞煎七分調辰砂攪勻食後溫服
當歸養心湯
治心虛驚悸生地酒洗歸身人蔘麥冬炙甘草升麻少用水一鍾半加燈草一團煎七分食遠服
錢氏養心湯
治心血虛怯驚癎或驚悸怔忡盜汗無寐發熱煩躁炙甘草四錢人蔘黃芪當歸川芎半夏麯白茯苓茯神棗仁遠志柏子仁五味子肉桂各二錢上每服二三錢薑水煎
茯神湯
治膽氣虛寒頭痛目眩心神恐懼或是驚癎人蔘黃芪炒熟地白芍炒茯神棗仁炒柏子仁炒五味子炒各一兩桂心甘草炒各五錢上每服二三錢水煎
淸神湯
治驚癎心虛血熱人蔘甘草遠志薑汁焙石菖蒲犀角鎊屑白鮮皮各等分上爲末每服五七分麥門冬煎湯調服
錢氏酸棗仁湯
治心肺虛熱煩躁驚啼痘疹血熱血燥等症生地當歸身人蔘麥冬梔子仁棗仁炙甘草各等分上加燈心水一盞煎六分溫服
黑附子湯
治慢脾風四肢厥冷附子炒去皮三錢人蔘木香各一錢半白附子一錢炙甘草五分上爲散每服三錢薑五片水煎若手足卽溫卽止後服
鉤藤散
治吐利脾胃氣虛慢驚生風人蔘天麻防風鉤藤鉤蟬殼蝎尾去毒各半兩殭蠶炒炙麻黃川芎甘草各二錢半麝香五分上㕮咀每服二三錢水煎服虛寒加附子一錢薛按慢驚之症屬脾胃虧損所致前方乃辛溫散表之藥而無調補之功須審用之
鉤藤飮子
治小兒一切驚風潮搐目視昏迷川芎羌活獨活防風鉤藤鉤天竺黃各三錢麻黃升麻甘草草龍膽各二錢蟬蛻五個去頭足上每服二三錢薑棗水煎服薛立齋曰按上方若外感風寒形證俱實者宜用之若形氣虛而病氣實者宜用惺惺散加鉤藤麻黃若外邪少而形病俱虛者宜異功散
錢氏鉤藤飮
治小兒臟寒夜啼陰極發躁當歸川芎茯苓茯神木香鉤藤鉤各一錢甘草五分上每服二錢薑棗水煎服撮要方有芍藥一錢若心經有熱臉紅便赤去木香加朱砂末一錢木通湯下
薛氏抑肝散
治肝經虛熱發搐或發熱咬牙或驚悸寒熱或木承土而嘔吐痰涎腹脹少食睡不安當歸白朮炒茯苓鉤藤鉤各一錢川芎八分軟柴胡甘草各五分上水煎子母同服以蜜丸名抑靑丸
大靑膏
治傷風痰熱發搐天麻靑黛各一錢白附子煨烏蛇酒浸取肉焙蝎尾各五分天竺黃麝香各一字上爲末生蜜丸豆大每用半粒薄荷湯化下
地黃淸肺飮
治肺熱疳蝕穿孔或生瘜肉或鼻外生瘡桑白皮炒半兩生地炙當歸赤茯苓天門冬黃芩桔梗連翹甘草防風前胡紫蘇各二錢每服五七錢水煎服次用化䘌丸
甘草湯
治撮口甘草生用一錢上水煎以綿毬蘸吮令出痰涎却以猪乳點入口中卽瘥
秘旨安神丸
治心血虛而睡中驚悸或受驚嚇而作人蔘茯神棗仁半夏各一錢當歸芍藥炒橘紅各七分五味子五粒杵炙甘草三分上爲末薑汁糊丸芡實大每服一丸生薑湯下
七味安神丸
治心經蘊熱驚悸朱砂飛一兩黃連當歸身麥門冬白茯苓甘草各半兩氷片二分半上爲末湯浸蒸餠和獖猪心血搗丸黍米大每服十丸燈心湯下
十味安神丸
治驚人蔘山藥麥門冬茯神龍齒各二錢甘草朱砂寒水石各五分片腦一分金薄二片上爲末蜜丸鷄豆大燈心湯調下一方有馬牙硝
朱砂安神丸
方在寒陣一四二淸心火養血安神
錢氏安神丸
方在寒陣一四三除火邪熱渴淸心化痰
安神鎭驚丸
驚退後調理安心神養氣血和平預防之劑也人蔘茯神南星薑製天竺黃別硏各五錢生地當歸芍藥炒麥冬棗仁炒各三錢山梔炒黃連薑汁炒木通薄荷龍骨煆朱砂別硏牛黃別硏各二錢靑黛一錢別硏上爲末蜜丸綠豆大每服三五丸量兒大小加減淡薑湯送下
萬氏龍腦安神丸
治驚痰及痘中昏悶譫妄良方大辰砂一錢飛龍腦半分牛黃一分上硏細末取獖猪心血小猪尾尖血和丸如綠豆大每服一丸或二三丸新汲水化下或燈心湯紫草湯俱可下
鎭心丸
治急驚化痰鎭心人蔘茯苓防風鐵粉琥珀各二錢龍齒朱砂牛黃各一錢全蝎七枚焙上爲末蜜丸桐子大每服一二丸薄荷湯送下
金薄鎭心丸
治風壅痰熱心神不寧驚悸煩渴脣焦頰赤夜臥不安譫語狂妄金薄十二貼爲衣山藥一兩半朱砂一兩飛人蔘白茯苓甘草各半兩牙硝一錢半麝香五分片腦一分上爲末煉蜜丸每一錢作十丸以金薄爲衣每服一丸薄荷湯化下或含化亦可
辰砂膏
治眼閉口噤啼聲不出吮乳不得口吐白沫辰砂二錢硼砂馬牙硝各一錢半全蝎玄明粉珍珠各一錢麝香一分上爲末每服一豆許諸驚薄荷湯下潮熱甘草湯下月內者用乳汁調塗乳頭令吮之
琥珀散
治急慢驚風涎潮昏冒驚搐目瞪內釣腹痛或驚癎時發朱砂一錢半天麻膽星此當倍用殭蠶去絲嘴炒白附子蟬蛻牛黃全蝎代赭石琥珀乳香各一錢上爲末每服一二分白湯調下
千金龍膽湯
治月內臍風撮口四肢驚掣發熱吐乳及客忤鬼氣驚癎加人蔘當歸柴胡黃芩炒桔梗芍藥炒甘草茯苓龍膽草炒黑鉤藤鉤大黃煨各二錢半蜣螂二枚去翅足上爲末每服一二錢水煎量兒加減
梅花飮
治五臟積熱喉中有痰面色赤白鼻流淸涕氣逆喘急目赤咳嗽或因驚夜啼人蔘二錢芒硝硼砂馬牙硝辰砂各一錢甘草五分麝香一分片腦半分上爲末磁器收貯每服半匙麥冬湯調服或薄荷湯亦可
擦牙通關散
治風搐關竅不通痰塞中脘留滯百節南星牙皂燒存性各二錢麝香一字殭蠶一錢赤脚蜈蚣一條上爲末薑汁蘸藥少許擦牙或調服二三點涎自出
陳氏抱龍丸
治風痰壅盛或發熱咳嗽或發驚搐等症膽星九製四兩天竺黃一兩雄黃朱砂各五錢麝香別硏五分或減半亦可上爲細末用大甘草一斤煮極濃汁搗丸每兩作二十丸陰晾乾用薄荷湯或燈草湯下一二丸此方加牛黃四錢卽名牛黃抱龍丸加琥珀卽名琥珀抱龍丸
至聖保命丹
治胎驚內釣肚腹緊硬啼叫不安乃急驚風眼目上視手足抽搐不省人事全蝎十四個去毒防風二錢天麻南星炮白附子殭蠶去絲嘴炒蟬蛻朱砂各一錢麝香五分金箔上爲末米糊和每兩作四十丸每服一丸白湯化下有熱者以南星易炮星此方去天麻加琥珀揑成錠以薄荷湯磨服卽名保生錠子亦名太乙保生丹治慢驚尙有陽證者
定命丹
治天釣撮口通利痰熱全蝎七枚天麻南星炮白附子各二錢半朱砂靑黛各一錢半輕粉麝香各五分片腦一字上爲末米糊丸綠豆大每服一二丸荊芥薄荷湯下可先硏半丸吹入鼻中
九還金液丹
此藥有斡旋造化之功專治男婦痰盛氣急中風不語口眼歪斜左癱上瘓牙關緊急及小兒急驚風手足抽搐不省人事痰多氣急等症功效不可盡述膽星九製者二兩朱砂飛一兩生半黃=*生半夏殭蠶炒各五錢牙皂去皮弦炒焦三錢氷片麝各五分小麥麵炒熟煉蜜和勻搗丸芡實大金薄爲衣黃蠟區收藏如大人牙關緊急先以通關散開其竅隨用淡薑湯下一二丸若治小兒用薄荷湯化下一丸
膽星天竺丸
治小兒痰涎上壅喘嗽不休膽星一兩半夏薑製白附子湯泡去皮臍各五錢天竺黃三錢天麻防風各二錢辰砂一錢飛上爲末甘草湯爲丸芡實大每服一丸空心薄荷湯或淡薑湯下
陳氏溫白丸
驅風豁痰定驚南星湯泡七次焙天麻各二錢人蔘防風白附子生用眞疆蠶炒全蝎焙各一錢上用末水糊丸桐子大每服三五丸薑湯下
粉紅丸
治小兒心虛困臥驚動痰涎不利或發熱痰嗽等症天竺黃五錢天南星朱砂各一錢半氷片胭脂各一錢上以牛膽汁和丸芡實大每服一丸砂糖湯下
錢氏牛黃丸
治風癎因汗出風邪承虛而入痰涎迷悶手足搐掣牛膽南星證治準繩幼科集之二牛黃牛膽南星牛字黃字蟬蛻全蝎焙各二錢半防風天麻白附子生用殭蠶炒各一錢半麝香半字上爲末棗肉和丸加水銀半錢同硏細丸綠豆大每服一二丸荊芥生薑湯下
雜著牛黃丸
治小兒驚風中風五癎天弔客忤潮熱痰涎壅盛等症天麻白附子薄荷全蝎白花蛇酒浸川烏雄黃各五錢朱砂二錢牛黃麝香各一錢氷片五分上各別硏爲極細末和勻用麻黃煎酒搗丸芡實大每服一丸薄荷湯下
萬氏牛黃淸心丸
治心熱神昏黃連生半兩黃芩山梔仁各三錢鬱金二錢辰砂一錢半牛黃二分半上爲細末臘雪調麵糊丸如黍米大每服七八丸燈心湯下
三味牛黃丸
治驚熱消疳積天竺黃二錢雄黃飛牽牛各一錢上爲末麵糊丸粟米大每服五七丸薄荷水下
凉驚丸
治驚疳熱搐睛赤潮熱痰涎牙關緊急黃連炒五錢龍膽草炒焦防風靑黛各三錢鉤藤鉤二錢龍腦一錢牛黃麝香各二分上爲末麵糊丸粟米大每服十丸煎金銀花湯下
利驚丸
治急驚黑牽牛炒五錢天竺黃二錢輕粉靑黛各一錢一方無天竺黃上爲末煉蜜丸豌豆大每歲一丸薄荷水化下
錢氏抑靑丸
治肝熱急驚搐搦當歸川芎羌活防風龍膽草各等分上爲末煉蜜丸芡實大每服一二丸竹葉湯入砂糖化下此方加大黃梔子仁卽名瀉靑丸
化痰丸
治驚搐喉內痰響者暫用膽星半夏製枳實礞石製各二兩麝香三分上爲末薑汁糊丸綠豆大朱砂爲衣薑湯硏化量送
比金丸
治驚癎先用此藥人蔘白茯苓川芎南星天麻遠志薑製取肉炒石菖蒲細密者朱砂靑黛琥珀各一錢麝香一字上爲末蜜丸桐子大每服一二丸金銀薄荷湯下
虎睛丸
治驚癎邪氣入心虎睛細硏麥冬遠志薑汁浸石菖蒲犀角鎊屑大黃濕紙炮煨各等分蜣螂三枚去足翅炒上爲末米糊丸梧子大每服一二丸竹葉煎湯或金銀薄荷湯下
五癎丸
一名五色丸治五癎黑鉛三兩同水銀結成砂雄黃一兩朱砂珍珠各五錢水銀二錢半上爲末煉蜜丸麻子大每服三四丸煎金銀薄荷湯下
斷癎丹
治五癎瘥後復發症候多端連綿不除者黃芪蜜炙鉤藤鉤細辛炙甘草各半兩蟬蛻四個蛇蛻二寸酒炙牛黃一錢別硏上爲末煮棗肉丸麻子大煎人蔘湯下每服數丸量兒加減
消風丸
治風癎先宜此藥膽星二錢川芎細辛羌活獨活荊芥防風天麻人蔘各一錢上爲末蜜丸桐子大每服二丸薄荷紫蘇湯調化下
妙聖丹
治食癎因驚而停食吐乳寒熱大便酸臭是也赭石二錢半煆醋淬杏仁微炒二錢朱砂雄黃蝎梢各一錢巴霜三分輕粉麝香各一匙上爲末棗肉丸梧子大每服一二丸木賊草煎湯送下
褊銀丸
治癲癎膈熱風涎壅盛腹脹喘促實滯者京墨火燒醋淬八錢巴豆水銀各五錢黑鉛二錢半水銀煎麝香五分別硏上爲末陳米粥丸綠豆大每服二三丸煎薄荷湯下
薛氏紫河車丸
治癲癎紫河車肥大者一具人蔘當歸二味酌用爲末上將河車生硏爛入二藥搗丸桐子大每服五七十丸日進三服人乳化下按此方凡先天不足後天虧敗者俱可隨宜增用藥物照此製服無不可也然河車必用酒燉熟方善雖薛氏之意用其生氣但生者腥膩恐不利於胃氣且此物旣離本體尙何生氣之有亦不過取其應求之性味爲血氣之資而已矧人之血氣本皆熟物之所養成故飮食之類凡生用熟用其補瀉有甚相遠者豈熟之卽無益而生之果無礙耶余故曰熟之爲宜
大蕪荑湯
治小兒脾疳發熱作渴少食大便不調髮黃脫落面黑鼻下生瘡能乳嗜土等症蕪荑山梔各五分當歸白朮茯苓各四分麻黃柴胡羌活各三分防風黃連黃柏炙甘草各二分上作二劑水煎服
生熟地黃湯
治疳眼閉合不開熟地黃生地黃各半兩赤茯苓川芎枳殼杏仁去皮川黃連半夏麯天麻地骨皮炙甘草各二錢半上每服二三錢黑豆十五粒薑水煎服
蘭香散
治鼻疳赤爛蘭香葉二錢燒灰銅靑輕粉各五分上爲末乾貼
四味肥兒丸
治小兒食積五疳目生雲翳牙根腐爛口舌生瘡發熱體瘦肚大筋靑髮稀成穗或白禿瘡疥小便澄白等症蕪荑黃連神麯炒麥芽炒各等分上爲末猪膽汁丸黍米大每服二三十丸木通煎湯下
六味肥兒丸
消疳化蟲退熱白蕪荑半兩黃連陳皮神麯炒麥蘗炒川楝子去核炒各一兩上爲末糊丸麻子大每服一二十丸空心米飮呑下薛氏曰前方又治脾疳飮食少思肌肉消瘦肚大頸細髮稀成穗項間結核發熱作渴大便酸臭嗜食泥土或口鼻頭瘡肚見靑筋囓齒便白五疳用此丸加乾蟾一兩尤妙
七味肥兒丸
治小兒食積五疳頸項結核髮稀成穗發熱作渴消瘦等症使君子酒浸麥芽炒各四兩肉豆蔲炮二兩黃連炒神麯炒木香各一兩半檳榔二十個麵糊丸麻子大每服三五十丸米飮下良久用五味異功散一服以助胃氣
蘆薈肥兒丸
治疳熱胡黃連五錢白蕪荑黃連去蘆鬚酒炒檳榔各三錢使君子肉蘆薈龍膽草酒洗人蔘木香蚵蚾酥炙去頭足卽土鱉麥芽炒各二錢上爲細末猪膽汁爲丸黍米大每服五六十丸米飮下
大蘆薈丸
一名九味蘆薈丸治小兒肝脾疳積發熱體瘦熱渴大便不調或瘰癧結核耳內生瘡牙顋蝕爛目生雲翳等症蘆薈胡黃連白蕪荑炒黃連靑皮木香白雷丸破開赤者不用鶴虱草=鶴虱@薛氏醫案保嬰撮要微炒各一兩麝香一錢別硏上爲末蒸餠糊丸麻子大每服一錢空心白湯送下立齋曰內靑皮以龍膽草代之麝香不用尤效
加減蘆薈丸
治症同前尤治小兒疳積腹脹蘆薈眞者五錢麥芽炒三錢胡黃連宣黃連去鬚靑皮枳實各二錢半木香山査肉靑黛各二錢麝香一分乾蝦蟆一隻酥炙上爲細末湯浸蒸餠爲丸綠豆大每服七八分量兒大小與之按此方加使君子肉三錢治濕熱生蟲亦佳
當歸龍薈丸
方在寒陣一六七治肝經實火大便秘結
良方蘆薈丸
方在寒陣一六八治疳癖發熱諸症
龍膽丸
治腦疳腦熱瘡黃連靑黛各三錢龍膽草蘆薈苦楝根皮焙赤茯苓防風升麻油髮灰各二錢上爲末牡猪膽汁浸米糕丸麻子大薄荷湯下仍以蘆薈末敷入鼻內
木香丸
治疳痢黃連淨三錢紫厚朴製木香夜明砂紙炒各二錢訶子肉炒一錢上爲末飯丸麻子大乾艾生薑煎湯食前下
黃連丸
治疳勞黃連半兩淨牛膽汁浸曬瓜蔞根杏仁去皮尖石蓮子烏梅肉各二錢上爲末牛膽汁浸糕丸麻子大煎烏梅薑蜜湯下
胡黃蓮丸
治熱疳胡黃連黃連各五錢朱砂二錢上爲末塡入猪膽內以線扎懸掛銚中淡漿水煮數沸取出硏蘆薈麝香各二錢入之飯和丸麻子大每服一二十丸米飮下
蟾蜍丸
治小兒頸項結核面色痿黃飮食不甘腹大發熱名曰無辜疳症一服虛熱退二服煩渴止三服瀉痢愈蟾蜍一二個夏月溝渠深土中取腹大不跳不鳴者是身多儡者佳上將糞蛆一杓置桶中以尿浸之却將蟾蜍跌死投與蛆食一晝夜用布袋盛蛆置急流中一宿取出瓦上焙乾爲末入麝香一字粳米飯丸麻子大每服二三十丸米飮下其效如神
天麻丸
治肝風疳眼全蝎二枚焙乾蟾頭炙焦三錢黃連川芎天麻靑黛五靈脂夜明砂微炒蘆薈各二錢龍膽草防風蟬蛻去足各一錢半麝香少許上爲末猪膽汁浸米糕丸麻子大每服十丸薄荷湯下
靈脂丸
治脾疳食疳蝦蟆炙焦三錢靑皮橘紅砂仁白豆蔲麥芽炒蓬朮煨使君子焙五靈脂各二錢上爲末米糊丸麻子大每服十丸米湯下
如聖丸
治疳熱泄瀉白蕪荑炒川黃連胡黃連各二兩半使君子肉一兩麝香五分別硏乾蝦蟆五個酒煮杵膏上爲末以蝦蟆膏杵丸麻子大每服一二十丸煎人蔘湯下薛按疳之爲患乃肝脾虛熱津液乾涸之症前方乃專於治疳淸熱之劑若脾胃虛弱者當佐以六君子湯調補脾胃使邪氣退庶可收全功也
褐子丸
治疳腫脹蘿蔔子一兩微炒陳皮靑皮炒木香檳榔赤茯苓五靈脂蓬朮煨黑牽牛頭末炒二錢半上爲末麵糊丸綠豆大每服十五丸紫蘇湯下
消積丸
治食積大便酸臭發熱丁香九個砂仁十二個烏梅肉三個巴豆三粒去皮心膜上爲末麵糊丸黍米大每服五七丸溫水下
塌氣丸
治肚腹虛脹胡椒一兩蝎尾五錢去毒上爲末麵糊丸粟米大每服一二十丸陳米飮下
紫霜丸
治驚積及變蒸發熱不解或食癎先寒後熱或乳哺失節宿滯不化腹痞便結代赭石煆醋焠七次赤石脂各一兩杏仁五十個巴豆二十枚去心膜油上先將巴豆杏仁硏成膏入代赭石脂硏勻湯浸蒸餠丸粟米大每服三五丸米飮送下
化䘌丸
黃連五錢蜀椒去閉口者炒出汗苦楝根白皮各二錢上爲末用烏梅肥者七個艾湯浸去核搗爛和丸艾湯量兒大小送下
下蟲丸
諸疳蛔諸蟲乾蝦蟆炙焦三錢使君子五十取肉煨苦楝根皮新白者酒浸焙木香鷄心檳榔桃仁浸去皮焙蕪荑焙綠包貫衆各二錢鶴虱炒一錢輕粉五分上爲末麵糊丸麻子大每服一二十丸天明淸肉汁下一方內加當歸川連各二錢五分
使君子丸
治五疳蛔蟲脾胃不和心腹膨脹時復作痛不食漸瘦使君子肉一兩川芎白芍藥橘紅厚朴製甘草炒各一錢上爲末蜜丸皂角子大每服一丸陳米飮化下
白玉散
治丹瘤白土二錢半寒水石五錢上爲末米醋或新水調塗
以下通用方
四君子湯
方在補陣一治脾肺氣虛諸症
六君子湯
方在補陣五治脾胃虛弱嘔吐等症
五味異功散
方在補陣四治脾胃虛寒飮食少思等症
四物湯
方在補陣八治一切血虛等症
八珍湯
方在補陣十九治氣血兩虛
十全大補湯
方在補陣二十治氣血俱虛大補元氣
獨蔘湯
方在補陣三六治氣虛氣脫挽回元陽
歸脾湯
方在補陣三三治心脾虛損
蔘朮湯
方在補陣四一治氣虛泄瀉嘔吐等症
蔘朮膏
方在補陣四十治中氣虛弱諸藥不應者
蔘苓散
方在補陣五四治睡中出汗
蔘附湯
方在補陣三八治眞陽虛極喘急呃逆
蔘苓白朮散
方在補陣五五治脾胃虛弱食少吐瀉
理中湯
方在熱陣一治上中二焦虛寒諸症
生脈散
方在補陣五七治熱傷元氣止渴消煩定咳嗽喘促
五福飮
方在新補六補五臟虛損
五君子煎
方在新熱六治脾胃虛寒嘔吐泄瀉
理陰煎
方在新熱三治脾胃虛寒諸症
溫胃飮
方在新熱五治中寒嘔吐呑酸泄瀉少食
養中煎
方在新熱四治中氣虛寒嘔泄
蔘薑飮
方在新熱八治脾肺胃氣虛寒嘔吐咳嗽
六味回陽飮
方在新熱二治陰陽將脫等症
六味異功煎
方在新熱七治脾胃虛寒吐瀉兼滯者
六味丸
方在補陣百二十一壯水補腎
八味丸
方在補陣一二二益火補陽
胃關煎
方在新熱九治脾胃虛寒瀉痢
佐關煎
方在新熱十治生冷傷脾瀉痢
五德丸
方在新熱十八治脾腎寒滯一切瀉痢飱泄
二陳湯
方在和陣一和脾消痰
芍藥枳朮丸
方在新和十六健脾消積止腹痛除脹滿
枳朮丸
方在和陣七九健脾胃消食積
大和中飮
方在新和七治飮食留滯
小和中飮
方在新和八治胸膈脹滿脾胃不和
四順淸凉飮
方在攻陣二五治血熱壅滯秘結
靑州白丸子
方在和陣百十二治風痰嘔吐牙關緊急
瀉靑丸
方在寒陣一五一治肝火急驚目赤
掃蟲煎
方在新和十四治諸蟲上攻胸腹作痛
景岳全書卷之六十三長集痘疹詮古方
痘疹
保元湯
治痘瘡氣虛塌陷者人蔘黃芪灌膿時酒炒回漿時蜜炙各二三錢炙甘草一錢肉桂五七分水一鍾半加糯米一撮煎服此藥煎熟或加人乳好酒各半盞和服更妙酌宜用之頭額不起加川芎三五分面部加升麻三四分胸腹加桔梗三四分腰膝加牛膝四分四肢不起加桂枝嘔惡加丁香三四分元氣虛寒加大附子七八分或一錢
調元湯
按此卽保元湯無肉桂者名爲調元湯卽東垣之黃芪湯也東垣用爲小兒治驚之劑魏桂巖用以治痘多效因美之名保元湯也蓋小兒元氣未充最易傷殘用此保全誠幼科王道之妙方但能因此廓充則凡氣分血分虛寒虛陷等證皆可隨症增減用之無不可奏神效也
內補湯
治痘瘡中虛等症人蔘黃芪甘草白朮茯苓厚朴陳皮當歸川芎上等分水煎服
托裏散
治痘毒元氣虛弱或妄行剋伐不能潰散用之未成自消已成自潰幷治癰毒內虛不能起發人蔘黃芪炒各二錢白朮茯苓熟地當歸酒洗芍藥炒各一錢半炙甘草五分上每用三五錢水煎服外科樞要方有陳皮一錢半無甘草
解毒內托散
治痘癰黃芪甘草節當歸赤芍藥金銀花連翹荊芥防風木通上水煎入酒少許服
陳氏托裏消毒散
治痘毒氣血虛弱不能起發腐潰收斂或發寒熱肌肉不生人蔘黃芪炒白朮炒茯苓陳皮當歸酒洗芍藥炒川芎各一錢白芷金銀花連翹各七分炙甘草五分上每服三五錢水煎服外科方無陳皮
蔘芪內托散
治痘瘡裏虛發癢或不潰膿或爲倒靨及瘡癰膿毒不化膿潰作痛等症人蔘黃芪蜜炙官桂甘草當歸川芎防風桔梗炒白芷厚朴薑制木香紫草各等分入糯米一撮水煎服色淡白者去防風白芷紫草多加粘米一方有芍藥
蔘芪四聖散
治痘瘡已出至六七日不起發不成膿人蔘黃芪炒茯苓白朮炒當歸川芎芍藥炒各五分防風紫草木通各三分上用水煎服
陳氏四聖散
治痘瘡出不快及倒靨因內實者黃芪炙甘草枳殼麩炒紫草茸木通各等分上每服二錢加糯米一百粒水煎待米熱溫服
加味四聖散
治痘瘡黑陷倒陷人蔘黃芪炙甘草川芎木香紫草木通各等分蟬蛻十個上加糯米百粒水一盞煎服
如聖散
治毒盛不起乾葛升麻芍藥各一錢紫草木通甘草各三五分水一鍾薑一片煎七分溫服不拘時
人蔘固肌湯
治痘瘡發表太過致肌肉不密或痘痂久粘者人蔘黃芪甘草當歸酒洗蟬蛻去土等分水一鍾入糯米一撮煎服
人蔘透肌散
治痘瘡虛而有熱雖出快而不齊隱於肌膚間者人蔘茯苓甘草當歸芍藥紫草如無紅花代之木通蟬蛻糯米各等分上每服三錢水一盞煎半盞徐服之
十宣散
一名托裏十補散調氣補血內托瘡毒五日後必用之方也亦治癰疽人蔘黃芪當歸各二錢川芎防風桔梗白芷厚朴炙甘草各一錢桂心三分上爲細末每服一錢或二錢木香湯下
芎歸湯
亦名活血散大能養營起痘當歸倍用川芎上爲細末每服一錢紅花湯調服
活血散
治痘疹血虛血熱已出未盡煩躁不寧腹痛白芍藥酒炒上爲末每服一匙糯米湯調下或荔枝湯亦可此方對四君子湯加歸芪名蔘歸活血散
當歸活血散
治痘色淡白當歸酒焙赤芍酒炒川芎紫草紅花各五錢木香二錢血竭一錢上爲末每五歲者服一錢十歲已上服二錢酒下
養血化斑湯
治白疹白痘人蔘生地當歸身紅花蟬蛻各等分水一盞生薑一片煎六分溫服無時
人蔘胃愛散
治痘疹已發未發吐瀉不止不思飮食等症人蔘茯苓甘草丁香藿香紫蘇木瓜糯米上每服三錢薑棗水煎
二仙散
治體寒肢冷腹痛口氣冷陰盛陽衰嘔吐泄瀉難發等症丁香九粒乾薑炒一錢上爲細末每服五七分白湯送下被蓋片時令脾胃溫煖陰返陽回則痘變潤矣量大小加減與之
陳氏木香散
又名十一味異功散治小兒痘疹虛寒多滯者宜此人蔘桂心赤茯苓炙甘草半夏製靑皮前胡丁香木香大腹皮訶黎勒各等分上每服二三錢薑水煎薛按曰前方治痘瘡已出未愈之間其瘡不光澤不起發不紅活五七日內泄瀉作渴或肚腹作脹氣促作喘或身雖熱而腹脹足指冷或驚悸或汗出或寒戰咬牙或欲靨不靨瘡不結痂或靨後腹脹泄瀉作渴此皆脾胃虛寒津液衰少急用此藥治之若誤認爲實熱用寒凉之劑及飮蜜水生冷瓜果之類必不治
陳氏十二味異功散
治元氣虛寒小兒痘疹色白寒戰咬牙泄瀉喘嗽等症當歸三錢半人蔘陳皮丁香木香厚朴肉豆蔲各二錢半茯苓白朮官桂各二錢半夏制附子各一錢半上咀每服二三錢薑棗水煎服愚按陳氏此上二方溫性有餘補性不足用治寒證則可用治虛證則不及也用者更當詳酌
陳氏人蔘麥門冬散
治痘瘡微渴麥門冬一兩人蔘白朮陳皮厚朴薑製炙甘草各五錢上每服三四錢水一大盞煎至六分徐徐溫服量兒增減薛氏曰前方治痘瘡熱毒氣虛宜用之若因氣虛作渴宜人蔘白朮散
柴胡麥門冬散
治痘瘡壯熱經日不止更無他症者麥門冬三錢柴胡二錢半人蔘玄參炙甘草各一錢半龍膽草一錢上㕮咀每服三錢水一大盞煎至六分不拘時徐徐溫服量大小加減按此方解表之功居六淸火之功居四養營退熱此方最宜
升均湯
治痘瘡已出不勻或吐瀉發熱作渴乾葛升麻芍藥炒甘草茯苓紫草如無紅花代之人蔘白朮炒上每服三五錢薑水煎
升麻葛根湯
亦名升麻湯解發痘毒之良方葛根升麻芍藥甘草各等分上㕮咀水一盞煎七分溫服無時萬氏曰古人治痘以升麻葛根湯爲主後世好奇多立方法法愈多而治愈難矣苟能通變則痘疹諸症皆可增減用之不特發表解肌而已今以葛根湯爲主治隨症立增損法於後初發熱解表加柴胡羌活防風桔梗白芷口乾渴內熱也加葛粉天花粉麥門冬自利加條實黃芩嘔吐加半夏生薑腹中痛加靑皮枳殼木香山査肉腰痛加獨活北細辛頭痛加羌活藁本蔓荊子驚搐加生地黃木通燈心小便少加車前木通瞿麥大便秘加大黃衄血加生地黃玄參山梔仁發熱三四日熱甚不減須解其毒加連翹大力子紫草瘡不出加荊芥穗防風蟬蛻紅花子目痛加柴胡龍膽草密蒙花瘡出太稠密加人蔘當歸木香紫草大力子防風桔梗咽痛加桔梗連翹瘡乾或帶紫或太赤者血熱也加生地黃當歸梢牡丹皮紅花地骨皮痘平陷灰白色氣虛也加人蔘白朮防風木香官桂手足瘡不起脾胃不足也加人蔘黃芪防風官桂泄瀉者裏虛也加人蔘白朮白茯苓訶子瘡不著痂者濕也加黃芪防風白芷官桂
愚謂前方乃胃經發表之劑萬氏增減之法大意已悉但此方性味淸凉純於疎泄必陽明多實多熱者乃宜用之然小兒氣血體質大都虛弱平和者十居七八故凡痘瘡初起乍見發熱用藥最貴和平兼養營氣則庶乎盡善若預用淸凉未免傷其胃氣全用解散未免虛其表氣二者受傷變患有不可測矣故余製柴歸飮爲治痘之先着所當酌宜用之若治麻疹則多屬火證此方乃所宜也
蘇葛湯
初熱未見點發表之劑暫用之分兩宜酌兒大小以爲增減葛根蘇葉各二錢白芍藥一錢半甘草一錢連鬚葱白三根生薑三片水鍾半煎七分熱服原方有陳皮砂仁各五分此惟氣滯腹痛者宜用之否則不必
連翹升麻湯
散毒淸火連翹一錢葛根升麻桔梗甘草各七分白芍藥五分薄荷少許上加淡竹葉燈草水一盞半煎一盞溫服無時
柴胡橘皮湯
柴胡黃芩人蔘半夏橘皮茯苓各等分上加竹茹一團水一盞煎七分溫服不拘時
人蔘敗毒散
方在散陣三六治時疫斑疹
荊防敗毒散
亦名消風敗毒散發散痘疹俱可用及時氣風毒邪熱羌活獨活荊芥穗防風柴胡前胡川芎桔梗枳殼人蔘茯苓甘草各等分上切細加薄荷葉水一盞煎七分去滓溫服
柴葛敗毒散
疑似傷寒以此解散柴胡乾葛羌活荊芥防風桔梗蘇葉人蔘甘草上用生薑三片水煎服
蔘蘇飮
方在散陣三四治傷風咳嗽傷寒痘疹
加減蔘蘇飮
初熱見點解利之藥但表邪未達而元氣强壯者宜暫用之或前後感冒風寒俱可暫用乾葛一錢半蘇葉一錢前胡八分陳皮七分枳殼六分桔梗甘草各四分水一鍾半加生薑三片煎服
麻黃甘草湯
冬月痘毒熾盛表實者宜用之麻黃一二錢生甘草減半水煎服
柴葛桂枝湯
表散痘熱柴胡乾葛桂枝防風人蔘白芍藥甘草水一盞加生薑三片煎七分溫服
桂枝葛根湯
解散寒邪葛根升麻赤芍藥甘草桂枝防風各一錢上加生薑三片淡豆豉一錢水一鍾煎七分溫服無時
十味羌活散
此初熱見點解利之劑若小兒身壯力强者可用蘇葛以行表其次者宜此和解疎利之藥若虛而宜補者必當兼顧元氣不得單用此類羌活防風前胡各一錢獨活荊芥各八分蟬蛻柴胡炙甘草各四分細辛白芷各三分水一鍾半加薄荷三葉煎五分不拘時服發搐及熱盛不退者調入製過朱砂末服之神效
十三味羌活散
解熱散毒治風壅欲作痘疹者羌活獨活荊芥防風柴胡前胡川芎桔梗天麻蟬蛻地骨皮天花粉炙甘草各等分上爲細末每服二三錢水一盞入薄荷葉三片煎四分溫服
羌活湯
解發痘瘡者兼治肝熱驚狂羌活防風當歸川芎龍膽草山梔仁各等分甘草減半淡竹葉薄荷葉水煎溫服無時
雙解散
痘疹表裏俱實者非此不解滑石二錢四分甘草二錢石膏黃芩桔梗各八分當歸芍藥川芎防風連翹薄荷大黃各五分荊芥穗白朮桂枝各二分水二鍾加生薑三片煎一腫溫服無時此卽防風通聖散減去麻黃芒硝梔子外加桂枝也
柴胡飮子
治痘瘡表裏俱實良方柴胡黃芩人蔘滑石甘草當歸白芍藥防風大黃各等分上加生薑一片水煎服
桂枝大黃湯
治腹痛大便不通良方桂枝白芍各二錢半大黃一錢半甘草五分上剉細加生薑一片水一鍾半煎八分食前溫服
防風芍藥甘草湯
解痘毒及陽明經痘出不快防風芍藥甘草各等分上每服一二錢水煎服
荊芥防風甘草湯
解痘瘡及太陽經痘出不快荊芥防風甘草各等分上每服一二錢水煎
蟬蛻膏
治痘瘡虛陷不起當歸川芎荊芥橞防風升麻蟬蛻甘草各等分加人蔘白芍藥上爲末煉蜜九如芡實大每服一丸薄荷湯下
消毒散
亦名消毒飮治痘瘡六七日間身壯熱不大便其脈緊盛者用此藥微利之牛蒡子四兩杵炒荊芥穗炙甘草各一兩上爲粗散每服三錢水一盞煎七分不拘時徐徐服
四味消毒飮
治痘瘡熱盛毒氣壅遏無問前後皆可服人蔘炙甘草黃連牛蒡子各等分上爲粗末每服一錢加薑一片水一盞煎四分去滓溫服不拘時
六味消毒飮
解痘毒綠升麻連翹牛蒡子山豆根紫草甘草各等分水一盞煎七分溫服不拘時
消毒化斑湯
消風散毒淸眼目咽喉柴胡桔梗甘草防風升麻連翹牛蒡子蟬蛻龍膽草密蒙花水一鍾半加淡竹葉十片煎服
解毒湯
治一切熱毒腫痛或風熱搔癢金銀花連翹黃連上水煎服
眞人解毒湯
治痘母忍冬花半斤甘草節一兩荊芥防風連翹木通各三錢上分作三劑用水酒各一鍾煎服以腫消痘出爲度
葛根解毒湯
解痘毒止渴良方葛根天花粉生地黃麥門冬各等分升麻甘草各減半上取糯米泔水一盞煎七分入茅根自然汁一合服之
實表解毒湯
人蔘黃芪當歸梢白芍藥甘草柴胡酒片芩升麻生地黃玄參地骨皮上入薄荷葉少許淡竹葉十片水煎服
溯源解毒湯
解胎毒之良方人蔘生甘草生地黃當歸身白芍藥川芎黃連連翹陳皮木通各等分水一盞加淡竹葉十片煎半盞溫服無時
陳氏解毒防風湯
治痘瘡毒氣熾盛荊芥防風牛蒡子黃芩白芍藥炒地骨皮上每服四五錢水煎服或爲末白湯調下外科解毒防風湯方見本門六三
化毒湯
治痘未出腹痛者白芍藥灸甘草各一錢靑皮枳殼木香各七分山査肉連翹肉桂各五分水一盞煎七分溫服不拘時
消風化毒湯
黃芪桂枝白芍荊芥穗防風升麻牛蒡子各等分甘草減半上加薄荷葉七片水一盞煎七分溫服無時
凉血化毒湯
治痘瘡初出頭焦黑生地黃歸尾赤芍藥桔梗連翹牛蒡子山豆根紫草木通紅花上水煎服或加童便一小盞亦可
犀角化毒丸
治諸積熱及痘疹後餘毒生瘡口舌牙齦糜爛等症生地黃當歸犀角屑鎊荊芥穗防風各一兩赤芍藥桔梗連翹牛蒡子炒杵各七錢黃芩炒薄荷甘草各五錢上爲末煉蜜丸芡實大每服一丸薄荷湯下
五福化毒丸
治胎毒及痘後頭面生瘡眼目腫痛熟地黃生地黃麥門冬天門冬玄參各三兩甘草甜硝各二兩靑黛一兩半上爲末煉蜜丸芡實大每服一丸白湯或薄荷湯化下
外科五福化毒丹
方在外科七六治一切熱毒瘡癤
犀角散
治痘瘡癰毒時毒熱盛煩躁多渴小便赤澁或赤斑犀角鎊炙甘草各半兩黃芩防風各一兩上爲粗末每服二錢水一小盞煎五分溫服無時
紫草化毒散
解實熱毒發痘紫草升麻炙甘草各等分糯米五十粒水煎服
紫草散
治痘疹黑陷氣血虛弱瘡疹不起紫草黃芪炙炙甘草糯米各一錢半上水煎服
紫草飮
治痘瘡黑陷不起紫草當歸芍藥甘草麻黃各等分水一盞煎不拘時服
紫草飮子
治倒陷腹脹大小便秘紫草人蔘枳殼山査木通穿山甲土拌炒蟬蛻水一盞煎五分作三四次溫服
紫草快斑湯
一名紫草湯治痘疹血氣不足或血熱不能起發色不紅活不灌膿等症紫草木通人蔘白朮茯苓甘草當歸芍藥川芎各等分糯米上每服三五錢水煎
紫草木香湯
治痘瘡裏虛癢塌黑陷悶亂紫草木香人蔘白朮茯苓炙甘草糯米上每服三錢水煎
紫草木通湯
治痘疹出不快紫草木通人蔘茯苓糯米各等分甘草減半上每服二三錢水煎服
紫草膏
紅紫黑陷者暫用之紫草茸白附子麻黃去節湯泡去黃沫曬乾用炙甘草各半兩殭蠶炒全蝎炒各八個上爲細末用白蜜一兩好酒半盞先將紫草煎熬成膏旋入各藥丸皂子大每服一丸紫草煎湯化下就用補藥調理如治驚搐以金箔爲衣薄荷湯下
紅綿散
亦名天麻散治痘疹身有大熱面赤氣粗無汗而表未散者可服之此藥以麻黃天麻發表爲主有汗者不可服蓋腠理已開不可再發汗也若有汗而熱則當以惺惺散爲和解之劑故仲景之治表證有宜發汗者有宜和解者有宜調和營衛者若有汗而熱者則和解爲宜虛而熱者則調和營衛爲宜如和中散寒之類是也麻黃去節天麻荊芥炙甘草各一錢全蝎全者七枚上爲末每服一錢以水半盞薄荷葉二片入酒四五滴煎二三沸帶熱服之如疹未出再進一服次又一服卽傷風寒症服亦無妨
快斑湯
治起發遲當歸防風木通各一錢人蔘五分甘草三分木香紫草蟬蛻各二分水一盞煎七分溫服不拘時
快斑越婢湯
治痘瘡手足不起發黃芪炙桂枝白芍藥防風炙甘草上加生薑一片棗一枚水煎服
快透散
治痘出不快紫草木通蟬蛻芍藥炙甘草各等分上每服二錢水煎王海藏先生云身後出不快足太陽經也用荊芥甘草防風湯身前出不快手陽明經也用升麻葛根湯四肢出不快足陽明經也用防風芍藥甘草湯此皆解毒升發之藥也不可不知
鼠粘子湯
治痘稠身熱毒盛服此以防靑乾黑陷幷治斑疹稠密黃芪歸身炙甘草柴胡黃芩酒炒連翹牛蒡子炒地骨皮上等分水煎熱退則止服
射干鼠粘子湯
治痘瘡壯熱大便堅實或口舌生瘡咽喉腫痛皆餘毒所致鼠粘子四兩炒杵射干升麻炙甘草各一兩上每服三錢水一大盞煎六分徐徐溫服薛氏曰前方若痘疹初出發熱焮痛根盤赤盛或咽喉口舌疼痛作渴引飮者宜用若因胃氣虛弱發熱而致前症者宜人蔘麥門冬散
錢氏獨聖散
治痘瘡倒靨陷伏用穿山甲取前足嘴上者燒存性爲末每服四五分以木香湯入少酒服之或紫草湯亦可
無價散
治一切痘瘡倒陷焦黑危急之症人牙猪牙狗牙猫牙上以炭火燒去煙存性各等分爲末每服三分熱酒調下如癢塌寒戰泄瀉煎異功散調下一方人牙散只用人牙燒去煙存性爲末酒調服
三酥餠
治初發熱用以表汗解毒稀痘神效辰砂擇上好明淨無砂石者以絹囊盛之用麻黃升麻紫草荔枝殼同煮一日夜硏細仍用前湯飛過曬乾再硏極細用眞蟾酥別調作餠子麻黃去節湯泡過曬乾爲極細末亦用蟾酥別調作餠紫草硏極細亦用蟾酥別調作餠蟾酥於端午日捉蟾取酥捻前三餠每餠加麝香少許微炒上方如遇時行痘疹小兒發熱之初每三歲者將三餠各取半分熱酒化下蓋覆出汗如不能飮酒用敗毒散煎湯化下更好若痘已出滿頂紅紫色爲熱毒之盛宜煎紫草紅花湯或化毒湯將辰砂紫草二餠調下少許以解之但痘出之後不可服麻黃餠也蓋辰砂能解毒紫草凉心火製過亦能發痘解毒麻黃能發表發痘蟾酥能驅臟腑中毒氣從毛腠中作臭汗而出此四藥誠解毒稀痘之神方也
神應奪命丹
治風邪倒陷及痘毒入裏辰砂擇牆壁鏡面者以白紗囊盛之用升麻麻黃紫草連翹四味同入砂罐以新汲水桑柴火煮一書夜取出將砂硏細仍將煮砂藥汁去滓飛取末待乾聽用二錢麻黃連根節酒蜜拌炒焦八分紫草酒洗紅花子穿山甲酒炒各五分蟬蛻洗淨去足眞蟾酥各三分上共硏細末用醋酒杵丸分作十粒周歲者半丸二歲者一丸服止三丸熱酒化服厚蓋取汗汗出痘隨出也擇天醫生氣日修合此方與三酥餠功同
萬氏奪命丹
治倒陷解發痘毒升麻麻黃蜜酒炒焦各五錢蟬蛻紫草人中黃各三錢連翹大力子山豆根紅花子各二錢半上硏細末酒蜜和丸辰砂爲衣薄荷葉煎湯下
東垣凉膈散東垣
解痘疹裏熱良方連翹爲君黃芩梔子竹葉薄荷桔梗甘草上水煎服
退火丹
治痘中狂妄神方滑石朱砂飛各一錢氷片三釐共爲細末冷水調一分服得睡少時神安氣寧痘轉紅活矣
陳氏通關散
通心經降心火利小便良方扁蓄炒五分瞿麥滑石車前子炒木通赤茯苓人蔘炙甘草各三分山梔仁大黃炒各一分上用水一盞燈草十根煎半盞溫服
玄參地黃湯
治痘疹衄血生地黃玄參牡丹皮梔子仁各一錢半白芍藥一錢升麻蒲黃炒甘草各五分水一鍾煎七分溫服愚謂此方宜去升麻以塞上衝之源勿謂但屬陽明卽宜用升麻也
萬氏淸肺飮
治肺熱喘嗽聲瘂麥門冬桔梗各二錢荊芥穗天花粉知母各一錢石菖蒲訶子仁各八分上水煎服此當與淸肺湯參用方在後一四五
導赤通氣散
治心虛聲不揚者生地黃當歸身人蔘麥門冬石菖蒲木通甘草上加燈心水煎服
甘桔淸金散
治肺熱咽痛聲不淸桔梗一兩牛蒡子炒七錢連翹甘草各半兩訶子皮三錢上爲細末每服一錢薄荷葉少許同煎服
加味甘桔湯
咽喉腫痛暫用甘草一錢二分桔梗八分牛蒡子射干各六分玄參防風各四分水一鍾煎服或加生薑一片熱甚者加黃芩去防風亦可
大如聖飮子
治瘡疹痘毒攻咽嗌腫痛熱渴或成腫毒不消等症桔梗甘草鼠粘子炒各一兩麥門冬五錢上每服二錢水煎
萬氏橘皮湯
行滯消痰止嘔吐橘皮二錢半去白炒白茯苓一錢半半夏一錢上加生薑三片水一盞煎七分溫服
勻氣散
行氣化滯木香靑皮各五錢山査肉二錢半上爲末每服一錢甘草湯調服
前胡枳殼湯
治痰實壯熱胸中煩悶大便堅實臥則喘急前胡一兩枳殼赤茯苓炙甘草大黃各半兩上㕮咀每服三五錢水一大盞煎至六分不拘時溫服此方宜量大小加減如身溫脈微幷瀉者不可服薛氏曰前症若屬肺胃實熱氣鬱痰滯大便秘結小便赤澁煩渴飮冷身熱脈實者宜用之以疎通內臟使邪無壅滯則痘瘡輕而易愈也
當歸丸
治便堅三五日不通者當歸半兩紫草三錢大黃二錢半黃連炒一錢半炙甘草一錢上以當歸紫草熬成膏下三味硏爲細末以膏和爲丸如胡椒大三歲以下兒服十丸七八歲兒服二十丸食前淸米飮下漸加之以和爲度
百祥丸
治痘瘡紫黑乾陷熱毒便秘裏實等症紅芽大戟不拘多少用漿水煮極軟去骨日中曬乾復內原汁中煮汁盡焙乾硏末水丸粟米大每服一二十丸硏赤芝麻湯下
棗變百祥丸
治同前而稍緩可代百祥丸純芽大戟去骨一兩靑州棗肉三十個上用水一碗同煎至水盡爲度去大戟不用將棗焙乾可和作劑或搗爛爲丸從少至多以木香湯呑服至利爲度
排毒散
治痘毒發癰大黃當歸梢各一兩白芷木香沈香各半兩穿山甲七片土炒焦上爲細末看虛實大小加減長流水煎沸調服
錢氏苦參丸
治痘後潰爛瘡毒疥癩苦參一兩白蒺藜何首烏荊芥穗牛蒡子各半兩上爲末酒調麵糊爲丸竹葉湯下外科苦參丸見本門八八
稀痘方
用老鼠去皮取肉水煮熟量兒大小與食數次出痘甚稀未食葷時與食尤效屢試屢驗
稀痘酒
最能散毒稀痘麻黃去節泡紫草各二兩上二味細切布囊盛之浸無灰酒一小罈泥封固凡遇天行小兒發熱時與半杯或一杯量兒大小服之出微汗爲佳
三痘湯
痘發時預服之大黑豆赤小豆綠豆淘淨各等分上用甘草浸水去渣以甘草水煮豆熟爲度逐日空心任意飮其汁自然出少此方冬月煮熟今兒常食豆尤妙
絲瓜湯
解瘡毒一方無山査絲瓜升麻芍藥酒炒生甘草山査黑豆赤小豆犀角鎊各等分上爲粗散每服三錢水一大盞煎至六分不拘時徐徐溫服量大小加減
辰砂散
預解痘毒好辰砂一錢飛老絲瓜近蒂三寸連子燒灰存性此物發痘瘡最好上硏末蜜水調服多者可少少者可無或以紫草甘草湯調服尤佳
保嬰丹
稀痘纏豆藤或黃豆或菉豆梗上纏繞細紅藤是也二兩於八月生氣日擇取陰乾聽用防風荊芥穗牛蒡子炒紫草茸去根酒浸一兩新升麻鹽水炒甘草去皮各五錢天竺黃眞者三錢蟾酥眞者牛黃眞者各一錢赤小豆黑豆菉豆各三十粒各略炒勿焦好朱砂三錢用麻黃紫草荔枝殼升麻同煮過復以此汁飛過上別用紫草二兩入水二碗煎膏至少半碗入沙糖一小鍾將前各藥爲細末同紫草膏丸如李核大卽以朱砂爲衣於未痘之先濃煎甘草湯每磨服一丸大者二丸若已發熱用生薑湯磨服蓋被睡而表之多者可少少者可無大有神效一方無紫草茸仍有經霜老絲瓜一個連藤蒂五寸燒存性同用
洗肝明目散
治痘後目疾當歸川芎羌活防風柴胡山梔仁密蒙花木賊龍膽草各等分上爲末每服一錢淡沙糖水調服
洗肝飮
翳膜遮睛暫用梔子一錢半歸尾一錢二分防風大黃各八分川芎羌活薄荷各四分甘草三分水一鍾薑一片煎服熱盛便秘加芩柏
羊肝散
治痘毒入眼或無辜疳氣人眼密蒙花二錢車前子炒決明子靑箱子各一錢上爲末用羊肝一大葉薄批摻上濕紙裹煨熟空心食之
蒺藜散
治痘瘡入眼腫痛白蒺藜穀精草生蛤粉羌活防風各等分上爲細末每服二錢溫水調服卽退
蟬菊散
治痘疹入目或病後生翳障蟬蛻去土淨白菊花等分每服一二三錢水八分加蜜少許煎四分食後溫服
秦皮散
治大人小兒風毒赤眼痛癢澁皺眵淚羞明秦皮滑石黃連各等分湯泡熱洗目二三次
通神散
治痘瘡入眼生翳膜白菊花穀精草綠豆皮上爲末每服一錢用柿餠一個米泔水一盞同煎候水乾只喫柿餠每日三五次不拘至七日效
錢氏黃柏膏
用此護眼可免痘毒入目生甘草三兩綠豆末二兩黃柏一兩上爲細末以麻油調成膏用塗耳前眼角目下四五遍若早塗之痘出必稀若旣患眼塗之必減
痘疔散
紫草三錢雄黃一錢上爲細末胭脂汁調用銀簪脚挑破黑痘入藥在內此下二方皆治痘疔之良方也
四聖丹
治黑疔兒茶一錢七分牛黃一錢二分朱砂八分珍珠二分上爲極細末以綿胭脂汁或油胭脂調勻先用銀鍼挑破黑疔拭去惡血乃點藥疔上
萬氏四聖散
治痘不起發變黑而痛者痘疔也亦名鬼痘綠豆豌豆各四十九粒各燒存性珍珠一分油頭髮燒存性一分上爲細末用胭脂水調先以簪脚撥開黑痘以此塗之
神效隔蒜灸法
治痘疔毒氣熾盛使諸痘不能起發已起發者不能灌膿已灌膿者不能收靨或大痛或麻木痛者灸至不痛不痛者灸至痛其毒隨火而散其法用大蒜頭切三分厚安痘疔上用小艾炷於蒜上灸之每五壯易蒜再灸若紫血出後腫痛不止尤當用灸治者審之愚在京師嘗見治痘疔者卽以線鍼挑破出毒血諸痘隨卽灌膿若挑破不痛不出血者難治若用此法灸之卽知痛更用鍼挑破紫血隨出諸痘隨灌亦有生者
胡荽酒
辟穢氣使痘疹出快用胡荽一把以好酒二盞煎一兩沸令乳母每含一兩口噴兒遍身或噴頭面房中須燒胡荽香以辟除穢氣能使痘疹出快煎過胡荽懸房門上最妙或用棗炙之兒聞棗香尤能開胃氣進飮食解毒氣按此酒惟未出之前及初報之時宜用之若起脹之後則宜避酒氣亦忌發散皆不可用也
茵陳薰法
用乾茵陳硏末搗棗眞和丸如鷄子大曬乾用烈火燒煙薰之
水楊湯
治倒陷之良方水楊卽忍冬藤也春冬用枝秋夏用枝葉生水邊細葉紅梗枝上有圓果滿果有白鬚散出切斷用長流水一大釜煎六七沸先將三分之一置浴盆內以手試其適可仍先服煎藥然後浴洗漸漸添湯以痘起發光壯爲度不拘次數洗畢照視若纍纍然起處覺暈暈有系此漿影也如漿不滿宜再浴之若弱者只浴頭面手足亦可此則不厭多洗洗後如無起勢乃氣血敗而津液枯多不可治
秘傳茶葉方
鋪牀蓆用茶葉要多揀去粗梗入水一煮取起再揀去梗濕舖於牀上用草紙隔層令兒睡上一夜則膿水皆乾
猪髓膏
治痘疹不靨及痂靨不落者塗之卽落猪骨髓白蜜上二味以火熬一二沸退凉用鷄翎掃上卽落
百花膏
治痘燥痂皮濺起作痛或瘡痂欲落不落者蜜不拘多少略用湯和時時以鵝翎潤痛處瘡痂亦易落無痕
蕎麥散
治痘瘡潰爛以此傅之蕎麥一味磨取細麵痘瘡破者以此敷之潰爛者以此遍撲之絹袋盛撲或以此襯臥尤佳
臙脂汁
治黑痘之良方先用升麻一味煎濃湯去滓却用綿臙脂浸於湯內揉出紅汁就以本綿蘸湯於瘡上拭而塗之
敗草散
治痘瘡撾搔成瘡膿血淋漓謂之斑爛用蓋屋蓋墻爛草多年者佳或曠野自爛者尤佳爲末搽摻之或氣血虛熱不愈而遍身患者須多摻蓆鋪上令兒坐臥其上其瘡卽愈
白龍散
治爛痘及抓破者用乾黃牛糞在風露中多久者火煆成灰取中心白者爲末以薄絹囊盛裹於瘡上撲之
救苦滅瘢散
治爛痘以此傅面如誤抓破者用之傅貼最良密陀僧滑石各二兩白芷半兩上爲細末濕則乾摻之或用好蜜調傅
滅瘢散
治痘後面瘡以此傅之密陀僧白芷白附子白殭蠶鷹矢白各等分上硏極細末以水調搽面䵟神效
辟邪丹
用燒於房中能辟一切穢惡邪氣蒼朮以黃連代之更妙乳香降眞香甘松北細辛芸香各等分上爲末水丸如豆大每焚一丸薰之良久又焚一丸不可太多只是略有香氣使之不斷可也
砭法
治丹瘤用細磁器擊碎取鋒鋩者以筯一根劈開頭夾定用線縛住兩指輕捻筯梢令磁鋒正對毒頂懸高寸許別用一筯輕擊筯頭令毒血遇刺而出卽可解散
蜞鍼法
治痘癰及丹瘤用水蛭大者五六根放腫毒頭上吮去惡血可以消丹瘤決癰腫
雄黃散
治痘後牙齦生疳蝕瘡銅綠二錢雄黃一錢上爲末乾摻之
綿繭散
治痘瘡餘毒肢體關節生疳蝕瘡膿水不絶出蛾綿繭不拘多少生白礬入繭內以炭火煆枯上爲細末乾貼疳瘡口內此總治瘡毒膿水淋漓收斂之外劑
搽牙散
治痘後餘毒攻牙生疳一日爛進一分急用此搽之銅錄雄黃五倍子枯礬胡黃連北細辛烏梅同褐子包固火煆存性上等分爲末搽之
吹口丹
治疳黃連靑黛兒茶片腦上等分爲末吹之
生肌散
痘後癰毒不收口用之神效枯礬三錢海螵蛸赤石脂煆各二錢龍骨煆黃丹飛炒乳香出汗沒藥出汗各一錢血竭五分輕粉麝各二分爲細末摻瘡口內外以太乙膏貼之
馬鳴散
治走馬疳良方人中白卽尿缸底白垽也半兩以物刮取新瓦盛之火煆如白鹽乃佳五倍子生者一錢別用一錢同礬煆之馬鳴退卽蠶退紙也火燒過二錢半枯白礬二錢卽用五倍子一錢入礬於內煆枯者上爲極細末先以濃米泔水浸洗瘡口以此傅之
以下麻疹方
升麻湯
解散疹毒芍藥酒浸二錢葛根去皮升麻去鬚炙甘草各一錢水一盞煎五分食遠稍熱服量人大小加減予按此方卽升麻葛根湯也麻疹之症多屬陽明火毒凡欲解表散邪但表實邪盛者最宜用此然愚謂以柴胡代升麻用之更妙若血氣稍虛而邪有未解者惟柴歸飮爲最妥
升麻透斑湯
治疹瘡初見紅點一日至三日柴胡一錢半桔梗前胡各一錢乾葛川芎茯苓各七分升麻枳殼麩炒各五分半夏陳皮甘草各四分上加生薑一片水一鍾煎五分作十餘次徐服之
葛根麥門冬散
治小兒熱毒斑疹頭痛壯熱心神煩悶石膏半兩麥門冬四錢葛根三錢川升麻人蔘茯苓甘草各二錢赤芍藥一錢上㕮咀每服三錢水一大盞煎至六分不拘時徐徐溫服仍量兒大小增減薛氏曰前方足陽明胃經之藥也外除表邪內淸胃火兼補元氣若非發熱作渴表裏有熱者不可用若表裏俱虛而發熱作渴者宜用人蔘麥門冬散
萬氏麥門冬湯
治表邪內熱咳嗽甚者此卽前方去人蔘者但分兩稍異耳石膏煆一錢半葛根去皮麥門冬各一錢茯苓赤芍藥酒炒各六分升麻去鬚炙甘草各四分上水煎服
萬氏柴胡四物湯
治疹後餘熱柴胡生地黃當歸身白芍藥川芎人蔘麥門冬淡竹葉黃芩地骨皮知母上剉細水一盞煎七分不拘時溫服
生地黃散
治小兒斑疹身熱口乾咳嗽心煩者麥門冬七錢生地黃半兩陳皮杏仁款冬花各三錢炙甘草二錢半上每服三五錢水一大盞煎六分不拘時徐徐溫服量大小加減
淸肺湯
治斑疹咳嗽甚者或二母散或麥門冬湯桔梗去蘆片芩貝母知母各七分防風去蘆炙甘草各四分上水一鍾煎五分入搗碎蘇子五分再煎溫服
淸肺消毒湯
治疹瘡收完不思飮食鼻乾無涕黃芩桔梗連翹前胡一錢枳殼防風各五分荊芥炙甘草上水一鍾煎至五六分作十餘次徐服之
門冬淸肺湯
治疹後咳嗽不止麥門冬去心天門冬去心杏仁去皮尖款冬花馬兜鈴牛蒡子桔梗貝母知母地骨皮甘草各等分水一鍾半煎七分食後溫服
淸肺消毒化痰湯
治疹後喘嗽聲音不淸不思飮食眼目不淸脣口乾燥桔梗枳殼各一錢黃芩連翹前胡茯苓各七分荊芥穗防風牛蒡子貝母各五分甘草三分上水一鍾煎五分作十餘次徐服之
淸金降火湯
治疹後肺熱聲瘂咳喘生地黃酒洗當歸白芍藥酒炒白茯苓陳皮甘草麥門冬去心天門冬玄參瓜蔞仁蘇梗貝母杏仁去皮尖桑白皮石膏枯芩酒炒黃連炒山梔炒上等分加薑一片水煎服
二母散
方在寒陣四九治肺熱咳嗽及疹後嗽甚者
透斑和中湯
治疹瘡二三日泄瀉柴胡一錢半前胡桔梗各一錢乾葛升麻川芎猪苓茯苓澤瀉半夏陳皮各七分甘草三分上加生薑三片水一鍾煎至五分作數次徐服之
解毒化滯湯
治疹後喫食太早咬指甲撕口脣撚眼毛看手咬人等症桔梗一錢黃芩連翹前胡茯苓各七分荊芥防風枳殼神麯炒麥芽炒各五分山査甘草各三分上水一鍾煎五分作十餘次徐徐服之
大靑湯
解斑疹大毒良方生地黃玄參石膏知母靑黛荊芥穗地骨皮木通甘草各等分上水一盞加淡竹葉十二片煎七分溫服無時
羚羊角散
治小兒斑疹後餘毒不解上攻眼目羞明雲翳眵淚俱多紅赤腫閉黃芪黃芩升麻防風羚羊角鎊草決明車前子大黃芒硝各等分水一盞煎半盞稍熱服
羌菊散
治痘疹熱毒上攻眼目生翳幷暴赤羞明羌活防風甘菊穀精草蟬蛻蛇蛻白蒺藜沙苑蒺藜木賊甘草山梔子黃連大黃各等分上爲末每服一錢淸米湯調下
以下通用方
人蔘理中湯
方在熱陣一治脾胃虛寒諸症
六物煎
方在新因二十治痘疹血氣不足隨症加減用
六氣煎
方在新因二一治痘瘡氣虛癢塌倒陷
九味異功煎
方在新因二二治痘瘡虛陷寒戰咬牙虛寒諸症
柴歸飮
方在新因十五治痘瘡初起托散妙劑
柴葛煎
方在新因十八治痘瘡表裏俱熱散毒養陰
疎邪飮
方在新因十六治痘瘡初起表邪强實者
五積散
方在散陣三九溫散寒邪
四順淸凉飮
方在攻陣二五治血脈壅熱大梗秘結
凉血養營煎
方在新因十七治痘瘡血虛血熱面紅熱渴
搜毒煎
方在新因十九解痘疹熱毒紫黑乾枯
犀角地黃湯
方在寒陣七九治痘疹血熱諸症
仲景黃芩湯
方在寒陣百五治熱利
透邪煎
方在新因二三治痘疹初熱未出者宜此蘇表達邪
化斑湯
方在寒陣三治陽明熱渴化斑除煩
小柴胡湯
方在散陣十九散肝膽經表邪往來寒熱
益元散
方在寒陣百十二解煩熱止渴利小水
四苓散
方在和陣一八七利小水去濕滯
導赤散
方在寒陣一二二降心火及小腸熱症
景岳全書卷之六十四春集外科鈐古方
外科
仙方活命飮
治一切瘡瘍不成膿者內消已成膿者卽潰此止痛消毒之聖藥也金銀花陳皮各三錢歸尾赤芍藥防風白芷天花粉貝母皂刺穿山甲蛤粉炒黃乳香沒藥甘草各二錢酒一碗煎數沸溫服
托裏消毒散
治瘡疽元氣虛弱或行攻伐不能潰散服之未成卽消已成卽潰腐肉卽去新肉卽生若腐肉旣潰而新肉不能收斂屬氣虛者四君子湯爲主屬血虛者四物湯爲主氣血俱虛者十全大補湯爲主幷忌寒凉消毒之劑人蔘隨症增減黃芪鹽水拌炒白朮炒茯苓當歸芍藥炒川芎各一錢金銀花白芷各七分連翹甘草各五分上水煎服陳氏托裏消毒散內多陳皮方在痘瘡
秘方托裏散
治一切瘡毒始終常服不致內陷瓜蔞大者一個杵黃芪鹽水炒當歸酒拌白芍藥甘草各一兩半熟地金銀花天花粉皂刺炒各一兩上每用藥五兩以無灰酒五茶鍾入磁器內厚紙封口再用油紙重封置湯鍋內蓋煮至藥香取出分服直至瘡愈立齋曰此方藥品平易消毒之功甚大且不動臟腑不傷血氣不問陰陽腫潰屢用屢效眞仙方也常治發背腦疽勢盛者更用隔蒜灸之若脈沈實大小便秘者先用疎通而後用此其功甚捷若火毒已退不作膿或不潰者更宜托裏潰而不歛及膿淸者用峻補
神功托裏散
一名金銀花散治癰疽發背腸癰乳癰及一切腫毒或焮痛憎寒壯熱金銀花黃芪當歸甘草各等分上用酒水各一鍾煎至一鍾分病上下食前食後服之少頃再服一劑柤敷患處不問老少虛實皆可服若爲末酒調服尤妙
蔘芪托裏散
治瘡瘍氣血俱虛不能起發或腐潰不能收歛及惡寒發熱者人蔘氣虛多用之黃芪炒白朮炒茯苓陳皮熟地當歸芍藥酒炒各一錢上水煎服
蔘芪內托散
方在痘疹七治癰疽膿毒不化及潰後作痛
托裏養營湯
治瘰癧流注及一切癰疽不足之證不作膿或不潰或潰後發熱或惡寒肌肉消瘦飮食不思睡臥不寧盜汗不止熟地二錢人蔘黃芪炙白朮炒當歸酒拌芍藥炒川芎各一錢麥冬五味子炒硏甘草各二分水二鍾薑三片棗一枚煎七分食遠服
托裏黃芪湯
治癰疽氣虛作渴甚效黃芪蜜炒六錢天花粉甘草各一錢水二鍾煎八分頻服之加人蔘一錢亦可若氣血俱虛膿血大泄而作渴或兼發熱者宜用托裏養營湯
內補黃芪湯
治癰毒內虛毒不起化及潰後諸虛迭見黃芪炙麥冬各一兩人蔘茯苓炙甘草熟地各七分當歸白芍藥川芎遠志官桂各五分上每服一兩薑棗水煎服
托裏當歸湯
治潰瘍氣血俱虛或晡熱內熱寒熱往來或婦人諸瘡經候不調小便頻數大便不實等症但瘡瘍氣血虛而發熱者皆宜服之久服亦收歛瘡口人蔘黃芪熟地當歸芍藥川芎各一錢柴胡甘草各五分上水煎服
托裏建中湯
治瘡瘍元氣素虛或因凉藥傷胃飮食少思或作嘔瀉等症人蔘白朮茯苓各二錢黃芪一錢半半夏炮薑各一錢炙甘草五分肉桂三分上薑棗水煎服
托裏溫中湯
治瘡瘍膿潰元氣虛寒或因剋伐胃氣脫陷腸鳴腹痛大便溏泄神思昏憒此寒變內陷緩則不治乾薑炒三錢附子炮去皮臍炙甘草各二錢羌活陳皮木香益智仁丁香茴香沈香各一錢上薑水煎服
托裏益中湯
治中氣虛弱飮食少思或瘡不消散或潰而不歛人蔘白朮炮薑半夏陳皮茯苓各一錢木香炙甘草各五分上薑棗水煎服
托裏溫經湯
治瘡瘍寒覆皮毛鬱遏經絡不得伸越熱伏營中聚結赤腫作痛惡寒發熱或痛引肢體若頭面腫痛焮甚仍宜砭之麻黃蒼朮防風乾葛升麻白芷人蔘當歸芍藥甘草各一錢上水二鍾煎一鍾服臥煖處得汗乃散或加柴胡
托裏益黃湯
治脾土虛寒水反侮土以致飮食少思或嘔吐泄瀉等症人蔘白朮茯苓半夏陳皮各一錢炮薑丁香炙甘草各五分上薑棗水煎服
托裏淸中湯
治脾胃虛弱痰氣不淸飮食少思等症人蔘白朮茯苓陳皮各一錢半夏八分桔梗七分甘草五分上薑棗水煎服
托裏抑靑湯
治肝木侮脾脾土虛弱以致飮食少思或胸膈不利等症人蔘白朮茯苓半夏陳皮各一錢柴胡芍藥甘草各五分上薑棗水煎服
托裏營衛湯
治瘡瘍外無焮腫內便調和乃邪在經絡也宜用此藥人蔘黃芪當歸炙甘草柴胡黃芩羌活防風蒼朮米泔浸炒連翹紅花各一錢桂枝七分上酒水煎服
托裏越鞠湯
治六鬱所傷脾胃虛弱飮食少思等症人蔘白朮各二錢半夏陳皮各一錢山梔香附川芎蒼朮各七分炙甘草五分上薑棗水煎服
定痛托裏散
治瘡瘍血虛疼痛之聖藥也粟殼去蒂炒二錢當歸酒拌白芍藥炒川芎各一錢半肉桂乳香沒藥各一錢上薑棗水煎服
內托復煎散
治瘡瘍焮腫在外其脈多浮邪勝必侵於內宜用此托之防風二錢人蔘黃芪鹽水炒白朮炒茯苓炙甘草當歸芍藥炒黃芩地骨皮防己酒炒肉桂各一錢上先以蒼朮一升水五升煎去朮入藥再煎至二升終日飮之
內托羌活湯
治臀癰堅硬腫痛兩尺脈緊無力黃芪鹽水炒一錢半當歸尾羌活防風藁本黃柏肉桂各一錢蒼朮米泔浸炒連翹陳皮各五分上水酒各一鍾煎八分食前服
內塞散
治陰虛陽邪湊襲患腫或潰而不歛或風寒襲於患處血氣不能運行久不能愈遂成漏症黃芪鹽水炒人蔘茯苓甘草附子童便浸炮肉桂去皮當歸酒拌川芎桔梗炒白芷遠志去骨厚朴制赤小豆炙各一兩防風四錢上爲末每服二錢空心溫酒下或酒糊丸鹽湯下或煉蜜爲丸亦可
冲和湯
治瘡屬半陰半陽似潰非潰似腫非腫此因元氣虛弱失於補托所致人蔘陳皮各二錢黃芪當歸白朮白芷各一錢半川芎茯苓金銀花甘草節皂角刺炒乳香沒藥各一錢上水酒各半煎服
神效酒煎散
治一切瘡瘍能托毒散毒其效如神人蔘當歸尾沒藥別硏各一兩甘草三錢栝蔞一個半生半炒上以酒三碗煎二碗分四服或以爲末酒糊丸桐子大每服五十丸用酒下善消毒活血
人蔘黃芪湯
治潰瘍飮食少思無睡發熱黃芪一錢人蔘白朮蒼朮陳皮升麻麥冬當歸各五分黃柏炒四分上水煎服
黃芪人蔘湯
治潰瘍虛熱無睡少食或穢氣所觸作痛黃芪鹽水炒二錢人蔘白朮蒼朮米泔浸炒麥門冬當歸酒拌五味子炒敲各一錢炙甘草升麻陳皮神麯炒各五分黃柏酒炒三分水兩鍾薑三片棗一枚煎服
黃芪建中湯
內托癰疽諸毒白芍藥六兩黃芪蜜炙肉桂各三兩炙甘草二兩上每服一兩薑棗水煎服
蔘朮補脾湯
治肺疽脾氣虧損久咳吐膿或中滿不食必服此藥補脾土以生肺金否則不治黃芪二錢半人蔘白朮各二錢茯苓陳皮當歸各一錢麥冬七分桔梗六分炙甘草五分北五味四分上薑棗水煎服
蔘芪補肺湯
治肺症咳喘短氣或腎水不足虛火上炎痰涎壅盛或吐膿血發熱作渴小便短澁山藥山茱萸各二錢熟地黃一錢半人蔘黃芪白朮茯苓陳皮當歸各一錢麥門冬牡丹皮各八分五味子炙甘草各五分上薑棗水煎服
益氣養營湯
治懷抱抑鬱或氣血損傷四肢頸項等處患腫不問軟硬赤白腫痛或日晡發熱或潰而不歛白朮二錢人蔘黃芪鹽水炒茯苓陳皮熟地當歸芍藥炒川芎香附貝母各一錢柴胡六分桔梗甘草各五分上薑水煎服口乾加麥門冬五味子往來寒熱加軟柴胡地骨皮膿淸加人蔘黃芪膿多加當歸川芎膿不止加人蔘黃芪當歸肌肉遲生加白蘞官桂
補陰八珍湯
治瘰癧等瘡足三陰虛者人蔘白朮茯苓甘草熟地當歸芍藥川芎知母酒炒黃柏酒炒各七分上水煎服
蔘朮薑附湯
治瘡瘍眞陽虧損或誤行汗下或膿血出多失於補托以致上氣喘急自汗盜汗氣短頭暈泄瀉人蔘附子炮去皮臍各一兩乾薑炮白朮各五錢上作二劑水煎服
附子理中湯
治瘡瘍脾胃虛寒或誤行攻伐手足厥冷飮食不入或腸鳴腹痛嘔逆吐瀉白朮四錢人蔘附子白茯苓白芍藥各三錢上水煎服
六物附子湯
治四氣流注於足太陰經骨節煩疼四肢拘急自汗短氣小便不利或手足浮腫附子製桂枝防己各四錢白朮茯苓各三錢炙甘草二錢上作二劑水一鍾半薑三片煎一鍾食遠服
附子八物湯
治瘡瘍陽氣脫陷嘔吐畏寒泄瀉厥逆白朮二錢茯苓芍藥炒人蔘乾薑炮附子炮肉桂炙甘草各一錢上水煎食遠服
回陽湯
治脾腎虛寒瘡屬純陰或藥損元氣不腫痛不腐潰或腹痛泄瀉嘔吐厥逆及陽氣脫陷等症人蔘黃芪白朮各三錢陳皮乾薑炮附子炮炙甘草當歸各二錢柴胡升麻各五分上酒水煎服如不應倍加薑附
薛氏加減八味丸
治瘡瘍痊後及將痊口乾渴甚或舌上生黃或未患先渴此皆腎水枯竭不能上潤以致心火上炎水火不能相濟故煩躁作渴小便頻數或白濁陰痿飮食不多肌膚漸消或腿腫脚先瘦服此以降心火滋腎水則諸症頓止及治口舌生瘡不絶熟地八錢酒蒸搗膏北五味四兩半炒山藥山茱萸酒浸杵膏各四兩白茯苓澤瀉蒸焙牧丹皮各三兩桂心一兩上爲細末入二膏加煉蜜少許丸桐子大每服六七十丸五更初言語前或空心用鹽湯送下此卽陳氏加減八味丸也方在補陣一二三
加味地黃丸
治肝腎陰虛瘡毒或耳內癢痛出水或眼昏痰氣喘嗽或作渴發熱小便赤澁等症熟地山藥山茱萸白茯苓澤瀉牡丹皮柴胡北五味各爲末各等分上將地黃掐碎酒拌濕蒸爛杵膏入諸藥和勻加煉蜜爲丸桐子大每服百丸空心白湯送下如不應用加減八味丸
當歸川芎散
治手足少陽經血虛瘡症或風熱耳內癢痛生瘡出水或頭目不淸寒熱少食或婦女經水不調胸膈不利脇腹痞痛山梔炒一錢二分柴胡當歸芍藥川芎白朮各一錢茯苓牡丹皮各八分蔓荊子甘草各五分上水煎服
加味敗毒散
治足二陽經熱毒流於脚根焮赤腫痛寒熱如瘧自汗短氣大小便不利或無汗惡寒表裏邪實者宜之人蔘茯苓甘草川芎蒼朮羌活獨活柴胡前胡桔梗枳殼大黃各一錢水二鍾薑三片煎服
九味羌活湯
方在散陣四四治瘡瘍風熱鬱遏焮腫作痛或遍身作痛或拘急不利及頭痛惡寒脊强脈浮緊
加味羌活湯
卽前湯加金銀花連翹用解瘡毒
白芷胃風湯
治手足陽明經氣虛風熱面目麻木或牙關緊急眼目瞤動升麻白芷各二錢半當歸炙甘草各一錢半葛根蒼朮米泔炒各八分麻黃去節柴胡羌活藁本草豆寇黃柏炒各四分蔓荊子殭蠶各三分上水煎服
葛根牛蒡湯
治時毒腫痛而便利調和者葛根牛蒡子半生半炒管仲豆豉甘草各二錢上水煎服
犀角地黃湯
治胃火血熱妄行吐衄或大便下血犀角鎊爲末升麻生地芍藥牡丹皮黃芩炒各一錢上水煎熟入犀角末服
犀角升麻湯
治時毒或風熱頭面腫痛或咽喉不利或鬢疽痄顋等症犀角鎊升麻羌活防風各一錢半白芷白附子黃芩各一錢甘草六分上水煎服入犀角末服
玄參升麻湯
治心脾壅熱舌上生瘡或木舌重舌或連頰兩邊腫痛或咽痛發斑幷治之元參犀角鎊末升麻赤芍藥黃芩桔梗炒管仲各一錢甘草五分水二鍾煎八分入犀角末食後服
升麻黃連湯
治胃經熱毒顋腫作痛或發寒熱升麻當歸川芎各一錢半白芷黃連連翹牛蒡子各一錢上水煎服若腫連太陽加羌活連耳後加山梔柴胡
秘傳連翹湯
治癰疽時毒腫痛焮腫大黃一兩二錢朴硝連翹升麻各一兩杏仁八十個去皮尖麵炒黃別硏炙甘草五錢玄參芍藥防風射干白蘞各三錢上每服五七錢水煎服下惡物後服內托之類
五香連翹湯
治腦疽癰疽時毒邪氣鬱滯不行者香附丁香木香沈香乳香黃芩連翹射干升麻獨活桑寄生木通甘草各一錢上水煎服
復元通氣散
治乳癰便毒腫痛及一切氣滯腫毒或打撲損傷閃跌作痛及疝氣尤效靑皮陳皮白芷貝母去心穿山甲炙漏蘆木香舶上茴香炒甘草各等分一方有玄胡索白牽牛炒用無白芷漏蘆上爲末每服二三錢溫酒調下
當歸散
通經絡行血滯當歸穿山甲灰炒蒲黃炒各半兩辰砂一錢麝香少許上爲末每服三錢熱酒調下如不飮酒薄荷醋湯亦可
方脈流氣飮
治瘰癧流注鬱結腫塊或走注疼痛或心胸痞悶咽塞不利脇腹膨脹嘔吐不食上氣喘急咳嗽痰盛面目四肢浮腫大小便秘黃芪炙茯苓炙甘草當歸芍藥炒川芎防風桔梗炒烏藥紫蘇半夏製靑皮陳皮枳實麩炒各一錢木香大腹皮枳殼麩炒檳榔各五分水二鍾薑三片棗一枚煎八分食遠服
瘡科流氣飮
治流注及一切恚怒氣結腫痛或胸膈痞悶或風寒濕毒搏於經絡致成腫塊肉色不變或漫腫木悶無頭人蔘黃芪鹽水炒當歸酒拌芍藥官桂甘草防風桔梗炒烏藥紫蘇厚朴製枳殼各七分川芎白芷木香檳榔各五分上水煎服
陳氏獨聖散
凡患瘡瘍皆因氣血凝滯宜服香劑蓋香能行氣通血也如瘡初作便宜以此入茶飮之香附子薑汁浸一宿焙乾硏末上無時以白湯調服二錢潰後以局方小烏沈湯爲尤妙
乳香定痛丸
治瘡毒損傷血凝氣滯壅腫拘攣筋骨疼痛當歸川芎白芷肉桂眞綠豆粉白膠香各半兩羌活獨活五靈脂乳香沒藥各別硏各三錢上爲末煉蜜丸如彈子大每服一丸細嚼薄荷湯或酒送下手足損痛不能擧動加草烏五錢鹽湯送下
消毒散
治乳癰吹乳幷便毒如憎寒壯熱或頭痛者宜先服人蔘敗毒一二劑方可服此藥如無前症卽服此藥三二劑或腫不消宜服托裏散柴胡金銀花天花粉殭蠶炒貝母白芷當歸酒拌靑皮各二錢水二鍾煎一鍾食遠服如治便毒加大黃一二錢煨用空心服
淸熱消毒散
治一切癰疽陽證腫痛發熱作渴金銀花二錢生地芍藥川芎各一錢半當歸山梔炒黃連炒連翹甘草各一錢上水煎服
東垣黃連消毒散
治腦疽背疽焮腫疼痛或麻木黃芩黃柏藁本桔梗防己各五分生地歸尾獨活防風連翹知母炒各四分人蔘甘草各三分黃芪陳皮澤瀉蘇木各二分黃連炒羌活各一分上水煎服
連翹消毒散
治癰疽實熱諸症亦名淸凉飮亦卽局方凉膈散甘草一兩半連翹一兩薄荷梔子黃芩大黃各五錢朴硝二錢半上每服一兩水煎溫服
加味解毒湯
治癰疽實熱大痛不止白芍藥炙甘草梔子炒各一錢黃芪鹽水炒當歸酒拌連翹黃芩炒黃連炒黃柏炒各七分水二鍾煎服痛卽止
解毒防風湯
治斑疹或癢或痛黃芪芍藥地骨皮荊芥枳殼炒各二錢防風一錢水煎徐徐服
陳氏解毒防風湯
方在痘疹五六治痘疹毒氣熾盛
腫潰堅湯
治瘰癧堅硬氣血無虧宜用之桔梗天花粉知母酒炒龍膽草酒炒昆布各五分柴胡黃芩各四分歸尾白芍藥炒升麻乾葛連翹黃柏酒炒三稜酒拌微炒蓬朮各三分炙甘草二分上水煎服
栝蔞托裏散
治瘡瘍毒盛者未成則易消已成則易潰旣潰則生肌黃栝蔞一個杵碎忍冬藤乳香各一兩蘇木五錢沒藥三錢甘草二錢上用酒三碗煎二碗空心日午臨睡分三服或以此爲末酒糊丸彈子大朱砂爲衣細嚼用當歸酒送下治打撲損傷尤妙
萬金散
一名內托散治癰疽已潰未潰者有消毒破血之功大甘草節二錢栝蔞一個杵碎沒藥一錢硏上用酒二碗煎一碗去柤後入沒藥服
製甘草湯
治懸癰不拘腫潰亦治癰疽用大甘草一兩切三寸長用澗水一碗浸透以慢火炙乾仍投前水浸透再炙至水乾爲度却剉細用無灰酒二鍾煎七分空心服嘗有人患此已破服兩劑瘡卽合一國老膏方用大甘草二斤以河水浸取漿汁去柤用銀石器熬成膏磁罐收貯每服一二匙酒調服或水亦可尤解丹藥之毒一方治癰疽用生甘草爲末酒調服二錢連進數服自消
梅花飮子
癰疽初起服之可防毒氣內攻忍冬藤四兩黃芪川芎甘草乾葛天花粉烏梅蘇木各一兩上作四劑水煎服
牛膠飮
治癰疽使毒不內攻不傳惡證有益無損牛皮膠廣中明者四兩上用酒一碗重湯煮化加酒服至醉不能飮者加白湯
明膠飮子

護心散
解金石砒硫發疽之毒綠豆末一兩明乳香半兩硏細上以生甘草煎湯調時時與呷務使藥氣常在膈間
淸心內固金粉散
一名金花散解毒淸心流行氣血散滯淸火凡焮腫熱痛飮食如常者大宜用之綠豆四兩硏末朱砂別硏人蔘白茯苓甘草各三錢麝香別硏雄黃各一錢朴硝別硏白豆蔲氷片各五分上爲末每服一二錢蜜湯調下
蠟礬丸
一名黃礬丸治金石發疽一切癰疽托裏止疼痛護臟神妙不問老少皆可服之黃蠟黃色佳者一兩溶開離火入礬末一方止用七錢白礬明亮淨者一兩硏末上二味和勻衆手急丸桐子大每服二三十丸漸加至四五十丸熟水或鹽湯送下日進二三服服至三四兩之上愈見其功矣如服金石發疽別用白礬末一兩作三五服溫酒調下尤效有人遍身生瘡狀如蛇頭名曰蛇頭瘡尤宜服之治蛇蝎毒蟲咬傷熔化熱塗傷處痛止毒出仍服兩許此方不惟止痛生肌而已其護腸止瀉消毒化膿及內癰排膿托裏之功甚大
千金化毒丸
治諸惡毒用白礬三錢糊丸以葱頭七莖煎湯送下則腫痛俱退再用仙方活命飮二劑以去其餘毒此本方原用礬末以葱湯調服因湯難服故易爲丸一方主治瘡疽不問腫潰先用此藥二三服後用消毒藥甚效常治蒭蕘之人用此卽退不用托裏藥亦愈若金石毒藥發疽者尤效蓋礬能解金石之毒也一方用礬末五錢朱砂五分熱酒下亦效此藥托裏固內止瀉解毒排膿不動臟腑不傷氣血有益無損其藥易得其功甚大偏僻之處不可不知此方或蟲蛔所傷溶化熱塗患處更以熱酒調末服皆效
五福化毒丹
治咽喉牙口瘡毒腫痛幷小兒一切熱毒瘡癤驚惕煩躁口舌生瘡夜臥不寧等症茯苓三兩半玄參桔梗各二兩半人蔘牙硝靑黛各一兩甘草七錢半麝香少許金箔二十片上爲末煉蜜丸芡實大每服一丸薄荷湯化下若痘毒上攻口齒生瘡以生地黃汁化服及用鷄翎掃傅患處
奪命丹
治疔瘡發背等症或麻木或嘔吐重者昏憒此藥服之不起者卽起不痛者卽痛痛甚者卽止昏憒者卽甦嘔吐者卽解未成者卽消已成者卽潰有奪命之功乃惡證中之至寶也朱砂三錢蝸牛二十個別硏無亦可枯礬寒水石煆銅綠乳香沒藥各一錢蟾酥酒化輕粉麝香各五分上爲末用蝸牛或酒糊搗丸綠豆大每服二三丸溫酒葱湯下或用葱白三四寸病者自嚼爛吐於手心包藥在內用熱酒和葱送下如人行五七里汗出爲效重者再服一二丸或外用一丸入瘡孔內以膏藥貼之
飛龍奪命丹
治一切疔瘡毒瘡出汗則愈神效沒藥硼砂寒水石煆雄黃各三錢乾蟾酥二錢乳香朱砂血竭嚼成餠者眞枯礬各一錢輕粉氷片各五分蜈蚣一條去頭酒浸焙乾蝸牛四十九個硏爲膏或無亦可上各硏爲細末取蝸牛蟾酥硏勻入諸末熟杵丸綠豆大朱砂爲衣每服四五丸嚼葱白一口吐在手心將藥包葱內用溫酒呑下須臾汗出或少吐瀉毒卽解立齋曰前回生丹乃慓悍攻毒之劑也蓋無經不至無氣不動者後奪命丹尙緩若食一切禽畜毒物及瘡脈浮緊細數毒蓄在內幷惡毒證凡宜汗吐者當用前丹有神效若老弱之人或瘡毒稍輕者宜用後丹或更以隔蒜灸之爲良
回生丹
李頣顔先生口授非泛常之藥萬寶之秘專治一切疔毒幷有神效巴豆肉不去油明雄黃大南星南硼砂各一錢大斑蝥十五個去頭足翅金脚信明磠砂明乳香半夏上紅丹各五分上爲細末旋取蟾酥和丸麻子大朱砂爲衣每服十五丸好酒下看瘡生上下食前後服能飮者至醉爲佳凡腫毒失治毒氣入腹用此藥能起死回生服藥後吐瀉俱作乃甦
通氣散
治時毒腫甚咽喉不利取嚔以泄其毒羊躑躅花二錢半玄參一錢半川芎牙皂各一錢藜蘆五分一方無此上爲末用紙撚蘸少許入鼻內取嚔爲度按此方止用皂角川芎北細辛三味卽可亦不必藜廬躑躅之毒品也總不若通關散爲妙方在因陣九十八
梔子仁湯
方在寒陣十九治發熱狂躁咽喉腫痛
六味梔子仁湯
治時毒腫痛大便秘結脈沈數山梔炒牛蒡子炒升麻枳殼鬱金大黃煨各等分上水煎服或爲細末每服三錢蜜水調下
淸肝益營湯
治肝膽小腸經風熱血燥筋攣結核或耳項胸乳脇肋作痛幷一切肝火之症白朮二錢熟地一錢半當歸茯苓龍膽草山梔木瓜不犯鐵各一錢柴胡芍藥炒川芎各七分炙甘草五分上薑水煎服
淸心湯
治瘡瘍腫痛發熱飮冷脈沈實睡語不寧上方卽防風通聖散每料加黃連五錢每劑用一兩水煎服方在攻陣十六
濟陰湯
治瘍毒純陽腫痛發熱金銀花三錢連翹二錢芍藥一錢半牡丹皮一錢二分山梔炒黃芩炒黃連炒甘草各一錢水煎服大便若秘量加大黃
地骨皮散
治瘡瘍氣虛內熱煩渴不寧人蔘黃芪生地黃地骨皮柴胡各一錢半白茯苓石膏煆知母各一錢水薑煎服
一味苦參丸
治一切癰疽毒瘡焮腫作痛或煩躁苦參不拘多少爲末上用水糊丸桐子大每服二三錢溫酒下
陳氏苦參丸
治遍身搔癢癬疥瘡瘍苦參四兩玄參黃連獨活防風枳殼大黃各二兩梔子黃芩菊花各一兩上爲末煉蜜丸桐子大食後茶酒任下三四十丸日三服
五利大黃湯
治時毒焮腫赤痛煩渴便秘脈實而數黃芩升麻大黃煨各二錢梔子芒硝各一錢半水一鍾半煎六分空心熱服
淸凉飮
治癰瘍熱毒熾盛大便秘結此卽前連翹消毒散甘草一兩半連翹一兩山梔子黃芩薄荷葉大黃各五錢朴硝二錢半上每服一兩水煎服
宣毒散
治一切癰毒其功不可盡述大黃煨白芷各五錢水二鍾煎一鍾食前服立齋曰此方乃宣通攻毒之劑若脈沈實便秘者毒在臟也宜服之其功甚大若臟腑調和脈不實者不可用醫林集要方用大黃一斤白芷六兩爲末每服三錢熱酒調下更用茶淸調捺患處名曰萬金散蓋因其功而珍之也或用水跌爲丸以便於服亦可吳江申僉憲兄患背疽堅硬脈沈實乃毒在內用一服大小便下汚物再服而消恐患者忽此二藥故以此嘗驗者告之
拔毒散
治一切癰疽腫毒其功不可盡述大黃生熟各一錢半忍冬藤二錢當歸連翹穿山甲炮木鱉子乳香沒藥各一錢栝蔞仁八分貝母牙皂炒各七分炙甘草五分上水酒各一鍾煎一鍾食前服此方攻毒止痛化膿之良劑也屢用屢驗若膿成或已潰者大黃可不用恐泄其眞氣則膿者難潰潰者難斂也亦有膿雖潰脈仍洪數或沈實喜冷者火邪尙在又所宜用
內疎黃連湯
治瘡瘍發熱而嘔大便秘結脈洪而實連翹大黃各一錢半薄荷黃芩黃連梔子桔梗甘草當歸芍藥木香檳榔各一錢薑水煎仍量虛實治之
桃仁湯
逐瘀血桃仁蘇木各一兩水蛭炒蝱蟲去足翅炒各三十個生地黃五錢上每服三錢水一盞煎六分空心服
漏蘆湯
治腦疽癰疽毒盛實者大黃微炒一兩連翹沈香漏蘆黃芪甘草各五錢上每服四五錢薑棗水煎服
千金漏蘆湯
治癰疽發背丹疹時行熱毒赤腫焮痛麻黃去節黃芩連翹漏蘆升麻白蘞枳殼麩炒粉草大黃濕紙裹煨朴硝各一兩上每服五六錢薑水煎去柤空心服下惡物爲妙
漏蘆升麻湯
治時毒頭面紅腫咽嗌堵塞水藥不下若臟腑素有積熱發爲腫毒疙瘩一切紅腫惡毒漏蘆二錢升麻一錢半黃芩酒洗連翹玄參牛蒡子炒硏苦梗生甘草各一錢藍葉如無用靑黛大黃酒浸量輕重用之水煎服大利之結者加芒硝
潤腸丸
治脾胃伏火大腸乾燥或風熱血結宜用此丸通之若結在直腸宜用猪膽汁導之蓋腎主五液開竅於二陰若津液滋潤則大便通調若津液不足脾氣虧損必當培補乃忌此藥桃仁去皮尖麻子仁各一兩羌活秦艽歸尾大黃煨皂刺各五錢上各別硏爲末煉蜜或猪膽汁丸桐子大每服三四十丸白湯下若用猪膽汁導而糞不結燥者須急補元氣
沒藥丸
善逐滯血水蛭炒虻蟲去足翅各三十個當歸一兩芍藥桂心各半兩桃仁去皮尖硏沒藥各三錢上爲末醋糊丸桐子大每服三五丸空心醋湯下
當歸丸
行血利水通大便當歸半兩大黃桂心各三錢赤芍藥葶藶各二錢人蔘甘遂麵裹煨半錢煉蜜丸如彈子大空心米飮化下一丸
破棺丹
治瘡瘍熱極汗多大渴便秘譫語發狂大黃二兩半半生半熟芒硝甘草各二兩上爲末煉蜜丸彈子大每服一丸童便酒化下白湯亦可
忍冬酒
解諸癰毒忍冬藤鮮者四五兩若乾者止用一兩搗大甘草節一兩生用二味入砂鍋內以水二鍾煎至一鍾再入無灰酒一鍾又煎數沸去柤分三服病重者晝夜兩劑至大小便通利爲度別用忍冬藤硏爛入酒少許罨患處
金銀花酒
治一切癰疽發背疔瘡喉痺等症用金銀花藤葉搗爛取汁半鍾和熱酒半鍾溫服甚者不過三五服可保無虞
槐花酒
治癰瘍熱毒最妙用槐花四五兩炒微黃承熱入酒二鍾煎十餘滾去柤熱服未成者二三服已成者一二服但察其有熱毒未淸者皆可用槐花治濕熱之功最爲神速惟胃寒者不宜服大抵腫毒非用蒜炙及槐花酒先去其勢雖用托裏諸藥其效未必甚速
蒲公英酒
治乳癰吹乳不問已成未成皆可用用蒲公英一握搗爛入酒半鍾取酒溫服柤貼患處甚者不過三五服卽愈
遠志酒
能托散諸毒治女人乳癰尤效遠志不拘多少用米泔浸洗槌去心上爲末每服三錢用好酒一鍾調遲少頃澄淸飮之以滓傅患處
牛膝酒
治楊梅風毒腰痛生地黃十兩海桐皮二兩川芎羌活薏仁牛膝杜仲五加皮地骨皮甘草各一兩上㕮咀用帛裹入無灰酒浸二七日夏月三五日每服一杯日三五次
消癭酒
海藻五錢昆布三錢海螵蛸二錢沈香雄黃硏末各一錢上爲咀用好酒一升湯煮任意每服一二鍾或浸十餘日亦可飮
桑枝煎
大治口渴取嫩桑枝細切一升炒以水三升煎一升日服三五劑更多尤妙抱朴子云療風痺乾燥臂痛脚氣四肢拘攣上氣眩暈久服補肺消食利小便輕身耳目聰明令人光澤其功不能盡述
神仙截法
治癰疽發背一切惡瘡預服則毒氣不入內眞麻油一斤銀器內熬十數沸候冷上用酒兩碗入油五盞通口熱服一日用盡緩則數日服之吳安世云吾家三世用之無有不效又聞獵者云凡中藥箭急飮麻油藥毒卽消屢用甚驗按上方凡大便秘結而毒蓄於內者最宜用之以疎通其毒若陰毒及大便不實者乃非所宜
砭法
治丹毒疔瘡紅絲走散或時毒瘀血壅盛用細磁器擊碎取有鋒鋩者一塊以筯一根劈開頭尖夾之用線縛定兩手指輕撮筯尾令磁鋩正對患處約懸寸許再別用筯一根頻擊筯頭令毒血遇刺皆出毒自減退若毒氣入腹膨脹者難治
刺少商穴
治咽喉急痛穴在手大指內側去爪甲角如韭葉刺入二分許以手自臂勒至刺處出血卽消若重而膿成者必須鍼患處否則難治
洪丞相蜞鍼法
凡癰瘍勢焮毒盛血凝不散者宜用此法以殺其勢治癰初作先以筆管一個入大螞蝗一條以管口對瘡頭使蜞吮惡血得去其毒卽散如瘡大須換三四條若吮正穴蜞必死矣屢試屢效若血不止以藕節上泥塗之卽止若瘡頭未明以井邊泥塗上先乾處卽是
騎竹馬灸法
治一切瘡瘍無有不愈其法令病人以手肘憑几而坐男左女右將手臂竪起要直乃用竹篾一條自臂腕中曲處橫紋間量起貼肉直上至中指尖盡處截斷爲則不量指甲別用竹杠一條令病人脫衣正身騎定前後用兩人扛起令病者脚不着地仍使人扶定勿令傴僂却將前量臂篾從竹扛上尾骶骨坐處直貼脊背量至篾盡處記之此取中之處非灸穴也又用薄篾量男左女右手中指節兩橫紋處截爲同身寸法將此寸篾卽安前脊中點記處兩邊各開一寸盡處卽是灸穴各灸五七壯疽發於左則灸右疽發於右則灸左兩邊俱甚則左右皆灸蓋此穴乃心脈所過之處凡癰疽皆心火之留滯灸此則心火流通而毒自散矣有起死回生之功屢試屢驗
神仙隔蒜灸法
治一切癰疽瘡毒大痛或不痛或麻木及治痘疔毒氣熾盛使諸痘不能起發已起發者不能灌膿已灌膿者不能收靨等症如痛者灸至不痛不痛者灸至痛其毒隨火而散此攻散鬱毒從治之法也大有回生之功其法用大蒜頭去皮切三分厚按瘡頭上用艾炷於蒜上灸之五壯換蒜復灸或三五十壯或一二百壯愈多愈妙未成者卽消已成者亦殺其大勢不能爲害如瘡大用蒜搗爛攤患處將艾鋪上燒之蒜敗再換或陰毒紫白色不起發不痛不作膿者尤宜多灸仍服托裏之劑如灸後仍不痛或不作膿不起發者不治此氣血虛極也
附子餠
治潰瘍氣血俱虛不能收斂或風寒襲之以致血氣不能運行皆令不斂用炮附子去皮臍硏末以唾津和爲餠置瘡口上將艾炷於餠上灸之每日灸數壯但令微熱勿令痛如餠乾再用唾津調和務以瘡口活潤爲度
豆豉餠
治瘡瘍腫毒硬而不潰及潰而不斂幷一切頑瘡惡瘡用江西豆豉餠爲末唾津和作餠子如錢大厚如三文錢置患處以艾炷於餠上灸之乾則再易如灸背瘡用漱口水調餠覆患處以艾鋪餠上灸之如未成者卽消已成者亦殺其大毒如有不效必氣血虛敗也
木香餠
治一切氣滯結腫或痛或閃肭及風寒所傷作痛幷效生地黃一兩木香五錢上以木香爲末生地黃杵膏和勻量患處大小作餠置腫處以熱熨斗熨之
香附丸
治瘰癧流注腫塊或風寒襲於經絡結腫或痛用香附爲末酒和量瘡毒大小作餠覆患處以熱熨斗熨之未成者內消已成者自潰若風寒濕毒宜用薑汁作餠
神效桑枝灸
治發背不起或瘀肉不潰此陽氣虛弱用桑枝燃着吹熄其焰用火灸患處片時日三五次以助腫潰若腐肉已去新肉生遲宜灸四畔其陰瘡瘰癧流注臁瘡惡瘡久不愈者亦宜用之大抵此法未潰則解熱毒止疼痛消瘀腫已潰則補陽氣散餘毒生肌肉若陽證腫痛甚或重如負石初起用此法出毒水卽內消其日久者用之雖潰亦淺且無苦楚惜患者不知有此治者亦不肯用此也
神效葱熨法
治流注結核骨癰鶴膝肢體腫塊或痛或不痛或風寒襲於經絡流注肢體筋攣骨痛或跌撲損傷止痛散血消腫之良法或先用隔蒜灸法而餘腫未消最宜用熨以助氣血而行壅滯其功甚大用葱頭細切杵爛炒熱敷患處冷卽易之再或熱熨數次腫痛卽止其效如神或用葱煎湯薰洗傷處亦妙或用葱一大把束其數節切爲薄餠置患處用熱物熨之或鋪艾灸之亦可必易餠多熨爲妙
神仙薰照方
雄黃朱砂血竭眞者沒藥各一錢麝二分上五味硏細末用棉紙捲爲粗撚約長尺許每撚中入藥三分裹定以眞麻油潤透點灼瘡上須離瘡半寸許自紅暈外圏周圍徐徐照之以漸將撚收入瘡口上所謂自外而內也更須將撚猛向外提以引毒氣此是手法此藥氣從火頭上出內透瘡中則毒隨氣散自不內侵臟腑初用三條漸加至五七條瘡勢漸消可漸減之薰罷隨用後敷藥
廣陵李杜云背瘡所患惟內攻與外潰耳症屬火毒醞釀斯成不能外散勢必內攻不能中出勢必旁潰醫者往往以凉藥圍解多罹此二患又陰瘡不起發者止有隔蒜灸一法然亦未見鑿鑿取效此方初用藥撚薰照以火引火毒氣外散後用藥敷圍追膿止痛毒從孔竅及瘡頂中出可免旁潰矣陰瘡一照卽起紅暈狀如蒸餠變爲陽證可保無虞此其奇中大略也照法日每一次初次用撚三根或四根次日用四根或五根再次漸至六七根止大率看瘡輕重酌撚多寡重者不過六七日腐肉盡化爲膿從瘡口中陸續湧出新肉如石榴子纍纍而生此時不必再照圍藥終始如一隨瘡勢大小漸漸收入照圍後不可聽醫用膏藥貼蓋以致毒氣怫鬱止剖葱葉量瘡口貼之凡照時先須用猪蹄煎湯澄淸洗去圍藥如法薰照待瘡勢大愈肉生將滿始可用生肌散或護以太乙膏平復後膏藥猶不可離此其始末細微也內服者大要不出十宣散護心散等方最忌寒凉恐傷胃氣此瘡由惱怒鬱結厚味所致受病以年計愈久則愈甚也調攝之法非懲忿窒慾淸散托裏治以前方卽盧扁復生有望而走耳又前方初止治背疽其後一切腫毒無不收功蓋法無定則醫貴變通神而明之存乎其人耳余不佞善病故留心方術然未經累驗不輕授人此一方初驗於化南再驗於陳大參景山及范中翰舍初其他症亦曾用以推廣皆應手取效輒贅其詳於此其傳則道人孫氏今大播廣陵余先慈賴以保安者卄年云
池陽來陽伯云王孝廉良甫爲余言廣陵人有善神燈照者療渠發背神良已求得其禁方矣余識之已酉歲余客廣陵偶胻腫比於股招所謂善療者照之不膿得愈又舘友胡含素患發背大如覆盂神懵懵憒矣延瘍醫至束手待肉腐糜方可用膏徐長肌肉問其術曰至此問其候曰百日果如其說則含素將成烏有矣遂急同弟輩求得前方刻本按法治之一日痛止二三日神淸如脫桎梏釋重負肉腫如盂者日縮而小幷未嘗腐糜也不月餘膿盡爽然起矣奇矣哉不表而汗不鍼而潰不灸而陷擧不補而實不下而毒盡凡醫人之鍼刺不必用也至理歸於易簡大道本在目前所謂不可不思議者也古今道術入妙者皆如此類玆重刻之故爲此敍
曲梁聶雲翰云戊戌春暮余病疽京邸疽據背中前與心對初發微若黍粒搔之痛癢關心寒熱交作甫十日大若升再十日大若斗食逆便結匝月目不一瞬醫方所載諸死候業已十犯八九兩絶復甦自分無生手條後事偶從楊楚璞得李肖衡所傳異人指授仙方如法薰敷越二日毒漸解乃有起色不易方而竟就痊距初發浹卄旬歸家出以試人輕僅踰月重亦不出百日靡不起者蓋余所感毒極重勢極大又治極遲卽二三內外科名家皆束手失色以爲從所未聞未見及試人則取驗更捷蓋感有輕重治有遲蚤也顧念非此異方不能起余必死異證非余起死回生不能白此方之神異余以此方活安忍天下人以此症危因慮此方莫獲廣沛於天下又慮天下忽視此方而不加篤信或亂於恥功不已出之醫口疑似轉盼間致誤大事而悔無及也因贅數語以爲此方之引
咸林王維英云丙午端陽日余左臂患疽其大如拳用騎竹馬法灸之百十壯疱起如銅錢四圍腫覺退笥中蓄此仙方命製藥料欲俟破後薰之不識其初亦可薰也客有備言可薰者因於當日卽薰十條瘡頂高收四圍色白夜間毒肉從邊化爲稠膿徐徐內漬粘同膠鰾每日如法薰照洗貼五六日中尖毒肉脫落一條共有十三孔瘡外一指許旁串三孔且痛且癢卽極力照之初出黃水次出稠膿後流淸漿瞬息口收幷未再串其原載敷藥長安中若不産豨薟五龍二草止用金銀花三色敷之乾則覺痛卽去之不敷幷未用生肌散惟護以太乙膏月餘盡痊當此瘡將愈左臂又患一疽正對無二卽照撚十條敷以麩炒醋調文蛤膏一日數更次日五條三日頂破膿出不痛不癢其毒盡散同時有患別瘡者余付此藥薰之隨薰卽散幷未成形乃知是方也眞仙方哉持此療瘡天下無瘡矣余恐世人但知瘡破後可照不識照初發者尤易散又恐因敷藥不全幷棄前方不識敷藥不用亦可也故備述終始以神此方之用
洗藥神效散
洗陰濕諸瘡蛇床子二兩朴硝一兩上每用一兩水二碗煎數沸洗瘡拭乾摻生肌藥
雄黃解毒散
治一切癰腫潰爛毒勢甚者先用此藥二三次以後用猪蹄湯白礬四兩寒水石煆一兩半雄黃一兩上俱爲末用滾湯二三碗承熱入藥末一兩洗患處以太乙膏或神異膏貼之
猪蹄湯
治一切癰疽杖瘡潰爛去惡肉潤瘡口止痛當歸赤芍藥黃芩白芷獨活生甘草露蜂房連子者佳各五錢用猪蹄一隻水四五碗煮熟去油柤取淸湯入前藥一兩許煎十數沸去柤溫洗惡肉隨洗而下隨用膏藥貼之按此湯不必用黃芩或以白礬易之更佳
集香散
洗癰疽潰爛香附防風白芷藿香茅香各三錢木香甘草各一錢上用水三碗煎數沸去柤淋洗患處立齋曰此乃馨香之劑也血氣聞香則行得臭則逆也凡瘡毒將盡未盡宜用之若有瘀肉宜先用雄黃解毒散解之後用此方洗後須卽用膏藥貼護勿使風入肌肉易生直至收口爲度最忌用生肌之藥
敷藥方
車前草豨薟草金銀花五爪龍草上四味鮮草一處搗爛加多年陳米粉卽常用糨衣者初起時仍加飛鹽少許共調爲稠糊敷瘡上中留一頂拔膿出若冬時無鮮者用乾葉爲末陳醋調敷亦可或五龍草一時難得卽單用三味亦能奏功不必拘執也陽伯曰瘡毒初起毒盛者須內服敗毒藥數劑其有氣血薄弱者亦須用托裏藥數劑則萬全之計耳
秘傳圍藥鐵井欄
敷一切惡毒卽收斂消腫神效牛糞灰曬乾燒灰用新磁礶盛之乾處加倍用鐵線草草烏文蛤白芨白蘞貝母心陳小粉炒極黃色各等分上爲末用高醋熬熱調藥如糊敷瘡四圍中留錢孔以出毒氣乾則易之瘡勢惡甚者用飛龍奪命丹等藥出汗無不效
大黃揭毒散
敷熱壅腫毒朴硝二兩大黃一兩半白芨一兩上爲末井水調搽乾則潤之
草烏揭毒散
治一切癰疽腫毒天花粉貝母南星草烏芙蓉葉各等分上爲末用醋調搽四圍中留頭出毒如乾用醋潤之
抑陰散
治瘡瘍元氣虛寒焮腫不消或不潰斂或筋攣骨痛一切冷症草烏二兩南星煨白芷赤芍藥炒各一兩肉桂五錢上爲末葱湯調塗熱酒亦可
抑陽散
一名洪寶丹治瘡屬純陽腫痛發熱天花粉三兩白芷赤芍藥薑黃各一兩上爲末茶湯調搽患處
陰陽散
治瘡屬半陰半陽紫荊皮炒五兩白芷石菖蒲赤芍藥炒各二兩獨活去節炒一兩上爲末葱酒調搽
神功散
諸發背癰疽及諸瘡不問腫潰皆效黃柏炒草烏炒各一兩上爲末用漱口水調入香油少許搽患處如乾仍用水潤之
淸凉救苦散
治大頭瘟腫甚者以此藥敷之芙蓉葉霜桑葉白蘞白及黃連黃柏白芷雄黃大黃芒硝山慈菇赤小豆南星金線重樓上等分爲末蜜水調敷腫處以翎頻掃之
二黃膏
敷一切腫毒熱浮在外或時氣熱壅者黃柏大黃各等分上爲末用醋調傅如乾用水潤之
廻陽玉龍膏
治陰疽發背寒邪流注風濕冷痺諸脚氣冷痛無紅赤者及跌撲所傷爲敷凉藥或人元氣虛寒腫不消散或不潰斂及癰腫堅硬肉色不變久而不潰潰而不斂或鼓椎風筋攣骨痛一切陰寒冷症第一藥也薑黃炒南星煨白芷赤芍藥炒各二兩草烏肉桂各五錢上爲末葱湯或熱酒調塗
冲和膏
治一切瘡腫不甚焮熱積日不消紫荊皮炒五兩獨活去節炒三兩赤芍藥炒二兩白芷菖蒲各一兩上爲末葱頭煎湯調搽
麥飯石膏
治瘡疽初起先以麥飯石膏塗之俟瘡根漸收卽敷神異膏斂之但麥飯石膏難於修合用神異膏亦效白麥飯石二兩炭火煆醋悴數次硏極細據本草所載凡石如飯團粒粒粘結成塊者卽是皆可用也鹿角四兩生取帶腦骨者斷之用炭火燒煙盡硏極細上用米醋調和入砂器煎以竹片不住手攪敷成膏先用猪蹄湯洗患處以鵝翎拂塗四圍乾則以醋潤之若腐爛者用布帛攤貼之李氏曰麥飯石膏治發背癰疽神妙惜世罕知有患癰不潰而危者全用此膏一夕頓潰凡疽得膿其毒始解或有不潰者須用此膏故錄之俾精擇修合以取十全之功也嘗見世間醫者每有妙方秘而不傳或更改以惑人誠可惡也余思西華麥飯石膏守死不傳其立心私刻君子鄙之矣
黑末子
治癤毒用羊角連內骨燒存性爲末酒調三錢分上下服之瘡可散立齋曰此方未嘗用蓋秘方也嘗治面上或身卒得赤斑或癢或瘭毒此而不治亦乃殺人以羖羊角燒存性硏爲極細末以鷄子淸調塗之甚效本草亦云然
乳香定痛散
治瘡瘍潰爛疼痛不可忍諸藥不效者寒水石煆滑石各四錢乳香沒藥各二錢氷片一分爲細末搽敷患處痛卽止此方乳沒性溫佐以寒劑制之故寒熱之痛皆妙
烏金膏
治發背中央肉死塗之卽腐未死塗之卽生若初起腫痛用點數處則解毒頓消若瘀肉腐黑塗之卽潰若惡瘡頑瘡元氣無虧久不收斂者內有毒根以紙撚醮紝其內有等發背因元氣虛弱或因剋伐元氣虧損毒氣散漫中黯外赤不腐不潰須服大補之劑中塗三四寸許至五六日間赤黯之界自有裂紋如刀劃之狀中央漸潰漸脫內用純陽之藥以接其元氣庶能收斂若妄用刀鍼去肉出血則陽隨陰散元氣愈傷或塗凉藥則毒氣不解氣血愈虛非徒無益適以害之矣其方用巴豆去殼炒黑硏爲膏點腫處或塗瘀肉上則自消化或加乳香少許亦可如塗瘡內或加香油少許調稀可用若餘毒不斂者以此紝之不致成痛
透骨丹
此潰膿藥外科不可缺蝸牛二個蟾酥硼砂輕粉巴豆各五錢麝香一分上先將巴豆硏如泥次入蝸牛麝香再硏後入各藥硏極細以小磁甁收藏每用少許以乳汁化開先用鐵輕輕撥破毒頭挑藥米粒許納於瘡口外用淸凉膏貼之
鍼頭散
治一切頑瘡內有膿管瘀肉或瘰癧結核不化瘡口不合宜此藥追蝕腐之赤石脂五錢乳香白丁香各三錢生砒黃丹各一錢輕粉麝香各五分蜈蚣一條炙乾上爲末搽瘀肉上其肉自化若瘡口小或痔瘡用糯米糊和作細條陰乾紝入外以膏藥貼之凡瘡口久不合者內有膿管必須用此腐之內服托裏之藥
代鍼膏
治瘡瘍膿熟不潰白丁香眞者是巴豆炒焦堿各五分乳香二分上爲末熱水調點瘡頭上常以堿水潤之勿令其乾
替鍼丸
治膿成不潰者白丁香磠砂別硏乳香眞沒藥各一匙糯米四十粒先以礦灰拳大一塊置磁碗內量入井水待熱氣將息以米排入灰中良久候米如水晶狀取出用之如米未就再用灰製上各別爲末然後和勻收貯用時以飯丸麥粒大每用一粒水濕粘瘡頭上其膿自出凡瘡瘍血氣壯實膿成不潰者宜用此藥以洩其毒則肌肉易生瘡口易斂若氣血虧損者須用甘溫之劑以培根本否則不惟不潰且難收斂若附骨疽及緊要之地當及時鍼砭出之爲善
三合散
治癰疽不肯作膿新巴豆肉明砒斑蝥各等分上爲細末紝瘡內惡肉自化立齋曰此方藥性太毒果有惡毒之證宜用腐之取其以毒攻毒也若以陽氣虛不能腐化成膿者宜用大補之劑及桑木灸之丹溪云氣血壯實膿自湧出大抵瘡之潰斂遲速總由血氣之盛衰使然也
黎蘆膏
治一切瘡疽胬肉突出不問大小長短用藜蘆一味爲末以生猪脂和硏如膏塗患處周日易之
生肌散
治瘡口不合黃丹枯礬各五錢木香輕粉各二錢上爲細末用猪膽汁拌勻曬乾再硏細摻患處立齋曰此方乃解毒去腐搜膿之劑非竟自生肌藥也蓋毒盡則肉自生常見患者往往用龍骨血竭之類以求生肌殊不知餘毒未盡肌肉何以得生及增腐爛耳若此方誠有見也
收口摻藥
李氏云龍遊有患背疽者大潰五臟僅隔膜耳自謂必死用鯽魚去腸實以羯羊糞烘燥爲末乾摻之瘡口自收此出洪氏方屢用有效故附於此須候膿少欲生肌肉時用之
桔梗湯
治咳嗽吐膿痰中有血胸膈兩脇作痛煩悶作渴或出臭濁已成肺癰症當歸酒浸桔梗炒貝母瓜蔞仁枳殼麩炒薏仁桑白皮炒百合蒸各一錢五分黃芪地骨皮知母炒杏仁五味子炒甜葶藶炒防己甘草節各五分水二鍾煎服
濟生桔梗湯
治肺癰咳嗽膿血咽乾多渴大小便赤澁方如前但少五味葶藶知母地骨皮四味用水二鍾薑五片煎八分食遠服大便秘者加大黃
人蔘五味子湯
治氣血勞傷咳膿咯血寒熱往來夜出盜汗羸瘦困乏一切虛損肺痿之症幷治熟地黃當歸酒炒人蔘白朮炒白茯苓陳皮炙甘草桔梗炒前胡五味子各一錢黃芪炙柴胡地骨皮桑白皮炒枳殼炒各七分水一鍾半生薑三片煎八分食後服
四順散
治肺癰吐膿五心煩熱壅悶咳嗽桔梗炒紫菀去苗貝母去心各一錢半甘草七分水一鍾半煎七分食遠服如咳嗽加杏仁亦可爲末白湯調服
合歡飮
治肺癰久不斂口用合歡皮白斂二味同煎服合歡皮卽槿樹皮也亦名夜合
紫菀茸湯
治飮食過度或煎煿傷肺咳嗽咽乾吐痰唾血喘急脇痛不得安臥肺痿等症紫莞茸去苗貝母去心杏仁去皮尖款冬花半夏製桑葉經霜者阿膠百合蒸焙蛤粉炒蒲黃炒各一錢人蔘炙甘草犀角鎊末各五分水一鍾半生薑三片煎七分入犀角末食後服
升麻湯
治肺癰胸乳間皆痛吐膿腥臭川升麻桔梗炒生甘草薏苡仁黃芩炒赤芍藥炒牡丹皮地楡各一錢水二鍾煎八分食遠服
如金解毒散
治肺癰桔梗甘草各一錢山梔炒黃芩炒黃連炒黃柏炒各七分水二鍾煎八分徐徐陸續飮之不可急服按此方乃降火解毒之劑也凡發熱煩渴脈洪大者用之卽效若脈數咳痰腥臭或唾膿瘀者宜用桔梗湯
如聖柘黃丸
治肺癰咳而腥臭或唾膿瘀不問膿之成否幷效肺家之病雖有方惟此方功效甚捷不可忽之柘黃一兩爲末百齒霜卽梳垢二錢用糊爲丸如桐子大每服三五十丸米飮下柘黃乃柘樹所生者其色黃狀如靈芝江南最多北方鮮有
葶藶散
治過食煎煿或飮酒過度致肺癰喘不能臥及肺癰濁唾腥臭薏苡仁甜葶藶瓜蔞仁桔梗炒桑白皮炒葛根川升麻各一錢炙甘草五分水一鍾半生薑三片煎八分食後服
知母茯苓湯
治肺痿喘嗽不已往來寒熱自汗黃芩炒阿膠蛤粉炒各二錢人蔘白朮茯苓炙甘草柴胡半夏製款冬花桔梗薄荷麥門冬知母炒五味子搗炒各一錢川芎五分水二鍾薑三片煎一鍾食遠服
四味排膿散
治肺癰吐膿五心煩熱壅悶咳嗽人蔘嫩黃芪鹽水炒五味子硏炒白芷各等分上爲細末每服三錢食後蜜湯調下
八味排膿散
治腸癰少腹脹痛裏急後重脈滑數或時時下膿黃芪炒當歸酒拌金銀花連翹瓜蔞防風白芷穿山甲蛤粉炒各三錢水二鍾煎八分食前服或爲末每服三錢食後蜜湯調下如膿將盡去穿山甲連翹倍當歸加川芎
薏苡仁湯
一名瓜子仁湯治腸癰腹中㽱痛或脹滿不食小便短澁婦人産後多有此症縱非癰服之尤效薏苡仁炒五錢瓜蔞仁三錢牡丹皮桃仁去皮尖各二錢上水煎空心服
牧丹皮散
治腸癰腹濡而痛時時下膿薏苡仁牡丹皮桃仁去皮尖人蔘黃芪炒白茯苓當歸川芎天麻白芷各一錢官桂甘草各五分木香三分上水煎服
桃仁湯
治腸癰壅痛大便秘澁桃仁九個去皮尖冬瓜仁三錢硏牡丹皮大黃炒芒硝犀角鎊各一錢上水煎入犀角末服
大黃湯
一名牡丹皮湯專治腸癰小腹堅腫而熱按之則痛肉色如故或焮赤微腫小便頻數汗出憎寒其脈沈緊膿未成者急服之牡丹皮瓜蔞仁各三錢桃仁去皮尖大黃煨芒硝各二錢水二鍾煎一鍾食前服本方去瓜蔞卽名大黃牡丹湯立齋曰此方乃行血破血之劑也如發熱自汗惡寒小腹作痛小便如淋脈未數者有效丹溪曰小腹腫痞按之痛小便如淋或自調發熱身無汗復惡寒其脈遲緊者膿未成宜下之當有血此結熱所成也故金匱用大黃利之卽此方也若無前症恐不宜用其有脈滑數腹內脹痛或時時後重而膿已下宜用八味排膿散蠟礬丸及托裏之藥
射干湯
治胃脘癰吐膿血赤芍藥一錢半射干去毛山梔仁赤茯苓升麻各一錢白朮五分上水煎服
槐花散
治腸風臟毒下血槐花炒荊芥穗升麻白朮靑皮炒熟地黃當歸身酒拌各一錢川芎四分上爲末每服三錢空心米飮調下水煎服亦可
除濕和血湯
方在和陣二一九治陽明虛陷濕熱便血腹痛
夏枯草湯
治瘰癧馬刀已潰未潰或日久漏者夏枯草六兩水二鍾煎七分去柤食遠服此生血治瘰癧之聖藥虛甚者當煎濃膏服幷塗患處多服益善兼十全大補湯加香附貝母遠志尤善
必效膏
治瘰癧氣血尙無虧損癧核不愈內服此藥外以鍼頭散腐之若氣血虛者先服益氣養營湯數劑後服此藥服後癧毒盡下再服煎湯數劑南硼砂二錢半輕粉一錢麝香五分巴豆五個去膜白檳榔一個斑猫四十個去頭翅同糯米炒上同爲極細末取鷄子二個去黃用淸調藥仍入殼內以濕紙數重糊口入飯甑蒸熟取出曝乾硏末虛者每服半錢實者一錢用炒生薑酒或滾湯於五更調服如覺小腹痛用益元散一服其毒俱從小便出胎婦勿餌瘡毒去後多服益氣養營湯瘡口自合此藥斑猫巴豆似爲峻利然巴豆能解斑蝥之毒用者勿畏予於京師遇一富商項有癧痕一片頗大詢其由彼云因怒而致困苦二年百法不應忽有方士與藥一服卽退二三再服頓退四服而平旬日而痊以重禮求之乃是必效散因修合濟人無有不效丹溪亦云必效與神效瓜蔞散相兼服之自有神效常以二劑兼補劑用之甚效故錄之但此藥雖云峻利然癧毒之深者非此不能解故宜用之惟血氣虛者不可用恐其有誤也又一道人治此症用鷄子七個每個入斑猫一枚飯上蒸熟每日空心食一個求者甚多考之各書瘰癧門及本草亦有之然氣血虛者恐不能治也
射干連翹散
治寒熱瘰癧大黃二錢當歸赤芍藥射干梔子仁連翹玄參升麻前胡木香甘草各一錢水煎食後服
如神散
治瘰癧已潰瘀肉不去瘡口不合松香末一兩白礬三錢爲末麻油調搽乾摻亦可
遇仙無比丸
治瘰癧未成膿其人氣體如常宜服此丸形氣覺虛者宜先服益氣養營湯待血氣少充方服此丸核消後仍服前湯如潰後有瘀肉者宜用鍼頭散更不斂亦宜服此丸斂後再服前湯白朮炒防風郁李仁炮去皮檳榔密陀僧黑丑半生半炒取頭末斑蝥去足翅用糯米同炒去米不用甘草各五錢爲細末水糊丸梧子大每服二十丸早晩煎甘草檳榔湯下服至月許覺腹中微痛自小便中取下癧毒如魚目狀已破者自合未膿者自消
肘後治癭方
凡項下卒結囊欲成癭者用海藻一斤洗去鹹浸酒飮之不可間斷須要時時飮二三杯有酒氣方妙
神效開結散
消癭塊甚效橘紅四兩木香沈香各二錢珍珠四十九粒入砂礶內以鹽泥封固煆赤取出去火毒用猪厭肉子九枚用豚猪生項間如棗子者上爲末每服一錢臨臥酒調徐徐嚥下患小者三五服大者一劑可愈切忌酸鹹油膩滯氣之物須用除日於靜室修合
生地黃丸
治師尼寡婦室女乍寒乍熱而患瘡瘍及頸間結核肝脈弦長而出魚際外無寒邪內多鬱火者宜此治之生地酒拌杵膏赤芍藥各一兩硬柴胡黃芩秦艽各半兩上爲末入地黃膏加煉蜜爲丸桐子大每服三五十丸烏梅湯日進二服
外臺昆布丸
治項下結囊欲成癭者海藻酒洗昆布酒洗等分上爲末煉蜜丸彈子大含化嚥之
濟生玉壺散
治三種毒廮海藻昆布海帶雷丸各一兩廣茂靑鹽各半兩上爲細末老米飮爲丸桐子大不拘時噙化四五丸
神效瓜蔞散
治乳癰及一切癰疽初起腫痛卽消膿成卽潰膿出卽愈治癰之方甚多獨此方神效瘰癧瘡毒尤效凡一切癰疽餘毒皆宜用之瓜蔞一個爛硏當歸酒洗生粉草各半兩乳香沒藥各一錢上用酒煎服良久再服如不能飮以酒水各半煎之如數劑不效宜以補氣血之藥兼服之若肝經血虛結核不消佐以四物白朮茯苓升麻柴胡若肝脾氣血虛弱佐以四君芎歸升麻柴胡若憂鬱傷脾氣血虧損佐以歸脾湯
海藻散堅丸
治肝經癭瘤小麥醋煮炒乾四兩龍膽草酒拌炒焦海藻昆布各二兩上爲末煉蜜丸桐子大每服二三十丸臨臥白湯送下或噙化嚥之尤好凡患瘰癧服調治之藥未應宜佐以此上二方一方有柴胡二兩
連翹飮子
治乳內結核服數劑如不消宜兼服八珍湯初起有表證者宜先解散連翹栝蔞仁硏川芎橘葉靑皮桃仁甘草節皂刺炒各一錢半上水煎食遠服
淸肝解鬱湯
治肝經血虛風熱或鬱火傷血乳內結核或爲腫潰不愈凡肝膽經血氣不和之病皆宜用此藥當歸白朮各一錢半熟地黃芍藥炒人蔘茯苓山梔炒貝母各一錢川芎牡丹皮柴胡陳皮甘草各五分上水煎服
羌活白芷飮
治風熱血燥手掌皺裂或頭面生瘡或遍身腫塊或膿水淋漓羌活白芷荊芥防風軟柴胡黃芩酒炒黃連酒炒蔓刑子牙皂甘草各一錢上水煎服
胡麻散
治風熱癮疹搔癢胡麻子一兩二錢何首烏苦參荊芥穗各八錢防風威靈仙石菖蒲牛蒡子炒白蒺藜炒蔓刑子炙甘菊花甘草各六錢上爲末每服二錢食後薄荷湯調服茶淸亦可
四生散
治臁腿瘡淫不愈或眼目昏花名腎臟風幷治風癬疥癩血風瘡症黃芪獨活白附子眞者白蒺藜各等分上爲末每服二錢用猪腰子一枚批開入藥濕紙包裹煨熟空心連腰子細嚼鹽湯送下
檳蘇散
治風濕流注脚脛酸痛或嘔吐不食檳榔木瓜陳皮炙甘草各一錢香附紫蘇各五分水一鍾半生薑三片葱白三莖煎一鍾空心服
升麻和氣飮
治風癬瘡疥熱結大便不通當歸陳皮各一錢半蒼朮米泔浸炒白茯苓芍藥酒炒桔梗炒炙甘草乾葛白芷半夏製枳殼麩炒各一錢乾薑炒大黃各五分升麻三分上水煎服
當歸飮
治風濕血熱癮疹癢痛膿水淋漓瘡疥發熱等症黃芪何首烏不見鐵生地當歸白芍藥川芎白蒺藜炒各一錢半荊芥防風甘草各一錢上水煎服
羌活當歸散
治風毒血熱頭面生瘡或赤腫或成塊或癮疹搔癢膿水淋漓當歸川芎羌活防風升麻白芷荊芥連翹黃芩酒炒黃連酒炒鼠粘子蒸甘草上用酒拌曬乾酒煎服
一掃散
治癬疥防風荊芥薄荷苦參地骨皮各等分甘草減半上爲末蜜水調服三錢不過三五服可淨或煉蜜丸桐子大每服五七十丸食遠茶淸送下
烏金散
敷腎囊破爛下疳等症麩炭紫蘇葉上等分爲末香油調搽用紫蘇葉包裹之
蛇床子散
治一切風癬疥癩搔癢膿水淋漓枯礬銅綠各一兩二味別爲末獨活荊芥防風蛇床子苦參各三錢上爲末麻油調搽
金黃散
敷天泡濕熱等瘡滑石粉甘草此當半用爲是上等分爲末搽敷此方或加綠豆末以治濕熱肥瘡更妙嘗以此方加枯礬少半用治肥瘡大效
白粉散
治諸疳瘡海螵蛸三分白芨輕粉各一分上爲末先用漿水洗拭乾傅
滑石散
治小兒天泡瘡好滑石黃柏上共爲末傅之仍內服荊防敗毒散或金銀花散熱甚者宜服大連翹飮一方名碧玉散以靑靛調前二味如泥用皂刺挑破泡水次傅藥神效
秘方仙遺糧湯
治一切楊梅瘡不拘始終虛實皆可取效土茯苓卽名仙遺根用鮮者二兩洗淨以木石臼搥碎用水三碗煎兩碗去柤入後藥煎服金銀花連翹黃連各一錢生地當歸防風薏仁木通各八分白朮白蘚皮各七分皂刺六分甘草四分加燈心二十根用遺糧湯二碗煎一碗食遠服
土萆薢湯
治楊梅瘡及瘰癧咽喉惡瘡癰漏潰爛筋骨拘攣疼痛皆妙用土萆薢卽土茯苓二三兩以水三鍾煎二鍾不拘時徐徐服之若患久或服攻擊之劑致傷脾胃氣血等症以此一味爲主外加對症之藥無不神效
五加皮飮
治楊梅綿花瘡百發百中亦可煮酒以治結毒五加皮二錢薏仁木瓜熟地黃生地黃當歸羌活各一錢赤芍荊芥防風苦參大楓藤各七分殭蠶甘草各五分上每服入土茯苓四兩猪肉四兩用水二大碗煎一碗食前溫服渣再煎連肉食之忌生冷魚腥沙氣牛肉茶酒醋所用土茯苓忌鐵器若治風毒口服此藥外以此藥煎膏或丹收或粉收貼之
換肌消毒散
名萆薢湯治時瘡不拘初起潰爛土茯苓五錢或一二兩薏仁當歸白芷皂刺各一錢半木瓜不犯鐵器金銀花白蘚皮木通各一錢甘草五分上水煎服甚者土茯苓用至四五兩更妙
蠲痺消毒散
治時瘡肢節筋攣土茯苓獨活薑黃各五錢白朮當歸各一錢半芍藥一錢白芷五分上水煎服
七貼方
治楊梅綿花瘡土茯苓四兩薏仁三錢皂子七個生地木瓜去心忌鐵殭蠶炒各一錢半蟬蛻去頭足防風荊芥連翹白蘚皮五加皮忍冬皂刺穿山甲炒各一錢上用水四碗煎二碗食遠分二次服之忌牛羊茶酒醋房事
茯苓膏
治楊梅瘡幷治風毒土茯苓半斤熟地生地當歸羌活連翹白蒺藜木通甘草去皮各三錢上爲粗末用水五六碗熬將半用絹濾去滓再熬成膏晾冷每服一大酒鍾日三服輕者五六料重者十料全愈熬藥須用砂鍋忌房事鷄魚牛肉椒醋等發物
五寶丹
治九種楊梅結毒幷及兒女者琥珀透明血色者用甘草水煮過珍珠炒過一方用豆腐包蒸朱砂透明者鍾乳石用木香甘草各一錢同煮乾用飛羅麵炒過各三分半氷片半分臨時加上俱爲極細末磁礶收貯聽用服法每日用土茯苓成塊者一斤洗淨用石敲碎先入水二升煮取汁四碗收磁器內將前柤再入水四五碗煮汁二碗幷入前汁內爲一日之用若病在上者加木香二錢病在下者加牛膝一兩與土茯苓同煎病者不得別飮茶湯但將土茯苓湯時時飮之若飮湯半鍾加五寶丹一釐飮一鍾加四釐體厚者加六七釐一日內服盡此湯爲度在上飽服在下飢服忌茶酒幷一切發風動氣之物其毒貼淸凉膏或加摻藥收口若舊有輕粉等毒服藥後當盡發出無則不發也大忌戾事輕者十服重者二七服全愈
醫統楊梅癰漏方
不問年深者幷效土茯苓五兩金銀花一兩當歸皂刺花椒牛蒡鬱金各五分黑鉛三兩鎔化入水銀五錢承熱擂爲粉分五分聽臨後別入煎藥用上咀分作五貼用水二鍾入葱一根煎至一鍾去柤再入鉛粉一分煎至八分食遠服上鉛粉煎後仍可取起蓋楊梅癰漏多因服輕粉積毒而成此以水銀花椒黑鉛仍收引輕粉之毒從類而出也此藥每以五貼爲一料初服一貼要取微汁取汗法先以金銀花一兩或忍冬藤葉尤妙防風荊芥花椒各半兩煎湯二斗於不透風處先熏後洗自然汗出卽患二三十年者只用此四料四汗之無不全愈忌牛肉燒酒眞妙方也世人珍秘不傳徐春甫得之用以治人一一獲效故詳載之以濟人也
會膿散
治惡毒便毒初起之妙方也白芷殭蠶炒穿山甲煨各二兩乳香沒藥各五錢上爲末以當歸四錢用酒水各一鍾煎一鍾去柤量人强弱或全用或一半調服之此藥若嫌太多則以㕮咀爲飮大黃生加煎服之尤妙
牡蠣散
治便毒亦名血疝大黃三錢牡蠣二錢當歸酒拌滑石煆甘草節各一錢半木鱉子五個杵非有大熱者此味不可用當去之亦不必用水二鍾煎一鍾露一宿五更頓服冬月火溫服無論已未潰膿血俱從大便出此方乃鹹寒導滯之劑若久曠房室大小便秘發熱焮痛或交感時强固精氣以致交錯壅滯而結爲腫痛便秘者最宜用之若勞倦虛弱之人不甚焮痛大小便無熱秘者不宜輕用
牛黃雙解散
治便癰內蘊熱毒外挾風邪或交感强忍精氣以致淫精交錯壅結腫痛或大小便秘先用此藥通解更用調補之劑澤瀉肉桂芍藥桃仁去皮尖炒大黃炒牽牛杵炒各二錢半乾薑炙甘草各一錢上分二劑水煎空心食前服
內托羌活湯
治臀癰腫痛兩尺脈緊按之無力者羌活黃柏各二錢黃芪鹽水炒當歸尾防風藁本連翹肉桂各一錢蒼朮陳皮炙甘草各半錢上水酒煎服
加味瀉肝湯
治肝經濕熱不利陰囊腫痛或潰爛皮脫睾丸懸掛或便毒及下疳腫痛或潰爛皆治之生地黃當歸梢防風澤瀉車前子炒龍膽草酒炒黃連炒黃柏酒炒知母酒炒芍藥炒各一錢甘草梢五分水二鍾煎八分食前服外敷烏金散
加味托裏散
治懸癰不消不潰人蔘黃芪鹽水炒製甘草當歸芍藥炒川芎金銀花柴胡麥門冬知母酒炒黃柏酒炒各一錢水二鍾煎八分食前服
加味十全大補湯
治懸癰潰而不斂或發熱飮食少思人蔘黃芪鹽水炒白朮炒茯苓熟地黃當歸芍藥炒川芎各一錢麥門冬炙甘草五味子搗炒肉桂各五分水二腫煎一鍾食前服莖腫加靑皮小便赤加知母酒炒黃柏小便澁加山梔子車前子俱炒用
五味當歸散
治婦人陰中突出一物長五六寸名陰挺當歸黃芩各二兩牡蠣煆一兩半猬皮炙一兩赤芍藥五錢上爲末每服二錢食前溫酒調下滾湯亦可如不應須以補中益氣湯倍加柴胡升麻兼服之又方用當歸蒲黃炒穿山甲炒各半兩辰砂一錢麝香少許俱爲末每服三錢酒調下尤效
婦人陰瘡
治婦人陰戶生瘡作癢杏仁炒雄黃白礬各五錢麝香二分上爲末敷入患處
搨腫湯
治婦人陰戶生瘡或癢痛或膿水淋漓鱉甲炙五錢乾漆甘草各三錢黃芩生地黃當歸川芎各二錢上用水數碗煎數沸去柤常洗患處
白芷升麻湯
治婦人陰內膿水淋漓或癢或痛當歸川芎白朮茯苓升麻白芷黃連木通上水煎服更用搨腫湯浴洗之
痔漏腸紅方
其效無比黃連去蘆毛淨好酒浸一宿撈起陰乾爲末百草霜用草茅燒者松柴者不用硏細烏梅肉蒸軟卽用前浸黃連酒蒸爛各一兩上以三味同搗一處爲丸桐子大如太乾仍如前酒搗丸之每空心用酒送下四五十丸三日見效十日全愈
地楡散
治血痔上用地楡爲細末每服二錢匕食前米飮調下日三服
臭樗皮散
治痔漏下血及膿不止臭樗皮微炒酸石榴皮黃連去鬚阿膠炒珠地楡各一兩艾葉微炒三錢上爲細末每服二錢食前粥飮調下
秦艽防風湯
治痔漏結燥大便作痛秦艽防風柴胡當歸酒拌澤瀉白朮陳皮黃柏大黃煨各一錢桃仁去皮尖紅花升麻甘草各五分上水煎空心服
猪臟丸
治大便痔漏下血猪大臟一條控乾以槐花炒爲末塡入臟內兩頭札定瓦器內米醋煮爛上搗和再加糕糊爲丸桐子大每服五七十丸食前米飮或當歸酒下此方用黃連猪臟二味亦名猪臟丸尤效一方先用海螵蛸炙黃去殼爲末以木賊草煎湯調下三日卽效或後服黃連猪臟丸
痔瘡方
沒藥明者三錢半白礬半生半熟三錢五靈脂燒斷煙五倍子炒過各一錢雄黃五分上爲極細末用紙托貼瘡口上
三品錠子
上品去十八種痔白明礬二兩白砒一兩零五分乳香沒藥各三錢半牛黃三錢中品去五漏及翻花瘤氣核白明礬二兩白砒一兩三錢乳香沒藥各三錢半牛黃二錢下品治瘰癧氣核疔瘡發背腦疽諸惡症白明礬二兩白砒一兩半乳香沒藥各二錢半牛黃三分上將砒末入紫泥礶內次用礬末蓋之以炭火煆令煙盡取出幷各藥俱硏極細末用糯米糊和爲挺子狀如線香陰乾紝瘡內三四次年深者五六次其根自腐如瘡露在外更用蜜水調搽乾上亦可嘗有一老媼用此治瘰癧索重價始肯爲治其方法乃是中品錠子紝瘡內以膏藥貼之其根自腐未盡再用去盡更搽生肌藥數日卽愈人多異之凡見其治氣血不虛者果驗惟氣血虛者雖潰去亦不能愈蓋此與必效散相爲表裏皆攻毒去邪之藥也
羊膽膏
治痔漏下疳瘡臘月取羊膽一枚入片腦末一分置風處掛乾用時以凉水化開頻敷患處內服槐子酒或加味瀉肝湯若得熊膽更佳如眼痛者點之尤效
水銀棗子膏
治蟲痔癢不止棗肉二兩水銀一兩上和硏水銀不見星捻如棗核狀薄綿裹內肛門中明日蟲出若痛加韶粉三分丸內之
熊膽膏
治痔痛極效熊膽五分氷片一分上硏細用井花水調鷄翎掃痔上
蝸牛膏
傅痔痛極效蝸牛負殼有角者一枚氷片麝香各少許上同硏爛以磁器盛次早取汁敷痔上
芫花線
繫痔漏瘤核用莞花一握洗淨入木臼搗爛加少水絞汁於石器中熳火煎成膏將絲線於膏內度過晾乾以線繫痔當微痛候痔乾落以紙撚蘸膏納竅內去根當永除根也一方只搗汁浸線一夜用不得使水
枯痔水澄膏
治痔護肉鬱金白芨各一兩一方加黃連上二味爲細末如患內痔候登厠時翻出在外用溫湯洗淨側臥於床其痔卽出用蜜水調藥得中以篦篾塗穀道四邊好肉上留痔在外以紙蓋藥上良久然後用後枯藥搽痔上仍用筆醮溫水於紙上潤之勿令藥乾及四散好白礬四兩生信石二錢半朱砂一錢硏極細上各硏爲細末先將砒入紫泥礶底次將礬末蓋之用火煆令煙盡其砒盡從煙去止借砒氣於礬內耳將礬爲極細末看痔頭大小置礬末於掌中乃入朱砂少許以唾調稀用篦蔑塗痔上周遍一日三上看痔頭顔色焦黑爲效至夜有黃水出切勿他疑水盡爲妙至中夜上藥一遍來夜依然上藥三次有小痛不妨換藥時以碗盛溫湯用筆輕洗去舊藥更上新藥仍用護肉藥間用荊芥湯洗之三兩日之後黃水出將盡可於藥中增朱砂減白礬則藥力卽緩三兩日卽可增減漸漸取之庶不驚人全在看色增減傅藥厚薄方是活法此藥只是借砒信之氣又有朱砂能以解之一方士將此二方在京治人多效致富一富商以百金求得之錄於予予雖未用傳人無不言效但枯藥則趙宜眞煉師已刊於靑囊雜纂如神千金方則未見刊傳大抵今人言能取痔者皆此方也其有氣血虛或挾內邪者還當兼治其內庶不有失
如神千金方
治痔無有不效明白礬一兩爲末好黃丹飛炒五錢好信石黃明者三錢打如豆粒蝎稍七個洗淨瓦上焙乾爲末草烏光實者五錢去皮生硏上用紫泥礶先將炭火煆紅放冷拭淨先下明礬燒令沸次下信入礬內拌勻文武火煆候沸再攪勻次看礶通紅煙起爲度將礶掇下待冷取硏爲末方入黃丹草烏蝎梢三味再同硏極細以磁礶收貯如欲敷藥先煎甘草湯或葱椒湯洗淨患處然後用生麻油調前藥以鵝毛掃藥痔上每日敷藥三次必去黃水如膠汁則痔頭漸消其年遠者不出十日可取盡日近者俱化爲黃水連根去淨更搽生肌之藥凡五痔皆可去之此乃臨安曹五方爲高宗取痔得效後封曹官至察使
秘傳正骨丹
治跌打損傷骨折血瘀而傷之重者用此可續筋骨降眞香蘇木乳香沒藥松節眞血竭自然銅醋煆七次川烏炮各一兩地龍去土酒浸烘乾生龍骨各一錢土狗十個浸油內死烘乾上十二味共重八兩八錢同爲末每服五錢隨病上下酒調服覺藥自頂門而至遍身搜至病所則颯颯有聲而筋骨漸愈病人自知之服藥後仍服人蔘黃芪白朮甘草當歸川芎白芷肉桂厚朴以調補元氣
本事接骨方
治打折損傷當歸赤芍藥川芎自然銅炒醋焠各一兩接骨木乳香各半兩上爲末用黃蠟四兩溶化入前藥攪勻衆手丸龍眼大如打傷筋骨及閃痛不堪忍者用一丸熱酒浸開承熱飮之痛卽止
沒藥降聖丹
治跌打損傷接續筋骨生地黃當歸酒炒白芍藥川芎蘇木川骨碎補炙自然銅火煆醋淬十次爲末烏頭炮去臍乳香別硏沒藥別硏各一兩上爲末生薑汁共蜜和丸每一兩作四丸每服一丸用水酒各半盞煎至八分空心熱服立齋曰脾主肉肝主筋若肝脾氣血虧損或血虛有熱而不愈者當求其本而治之
十味沒藥丸
治打僕損傷筋骨疼痛或氣逆血暈或瘀血內停肚腹作痛或胸脹悶當歸芍藥川芎川椒桃仁紅花血竭乳香沒藥各一兩自然銅四錢火煆七次醋淬上爲末同黃蠟四兩溶化入前末速攪勻衆手丸彈子大每服一丸酒化下立齋曰按接骨散沒藥丸惟元氣無虧者宜用若腎氣素怯或高年虛弱者必用地黃丸或補中益氣湯以固根本爲善
花蕊石散
治打僕損傷腹中瘀血脹痛欲死服之血化爲水其功不能盡述硫黃明者四兩花蕊石一兩上爲末和勻先用紙莇和鹽泥固劑瓦罐一個候乾入藥再用泥封口安在磚上虛書八卦方位用炭三十斤煆之候罐冷取出每服一錢童便調下立齋曰前方若被傷已甚元氣虧損內有瘀血不勝疎導者用前藥一服其血內化又不動臟腑甚妙甚妙
黑丸子
一名和血定痛散治跌打損傷筋骨疼痛或瘀血壅腫或外感風寒肢體作痛或手足緩弱行步不前若流注膝風初結服之自消若潰後氣虛發熱與補藥兼服自斂白斂一兩六錢赤小豆一兩半白芍藥百草霜各一兩當歸白芨骨碎補各八錢牛膝六錢南星川烏炮各三錢上各別爲末酒糊丸桐子大每服三四十丸鹽湯溫酒任下孕婦忌服
封口藥
凡損傷皮肉破裂者以此封之牡蠣煆赤石脂生硏紅丹上好者各等分上爲細末香油調塗瘡口若欲消腫散血合口加血竭乾摻之
當歸導滯散
治跌撲瘀血在內胸腹脹滿或大便不通或喘咳吐血大黃當歸等分上爲末每服三錢溫酒下陽氣虛者須加肉桂
復元活血湯
治跌打損傷瘀血流於脇下作痛或小腹作痛或痞悶及便毒初起腫痛桃仁二十個去皮尖硏柴胡一錢半當歸酒拌天花粉穿山甲炒大黃酒炒各一錢紅花甘草各七分上水一鍾半加酒半鍾煎八分食前服之以利爲度
金瘡方
凡金瘡出血不止用牛膽石灰摻之卽止其方以臘月牛膽入風化石灰懸當風候乾用一方單用三七擣爛敷之神效又方金瘡出血不止以五倍子生爲末乾貼之如不止而血熱者宜用犀角地黃湯之類大凡金瘡出血不止若素本怯弱者當補其氣若陰虛或有熱者當補其血若因怒者當平肝若煩熱作渴昏憒者當補脾氣若筋攣搐搦者當養肝血不應用地黃丸以滋腎水
金瘡降眞散
降眞香用節佳松香文蛤三味各等分爲末無論諸傷血出斷折摻破處夾縛定神效
金瘡灰蛋散
治金瘡出血不止及久年惡瘡石灰細硏鷄蛋淸以和灰成餠爲度上將灰蛋餠子煆過候冷硏細遇金瘡摻之若多年惡瘡以薑汁調敷一方單以石灰摻傷處裹定亦血止而愈
龍骨散
治金瘡赤石脂五倍子海螵蛸龍骨黃丹各等分上各硏入麝香少許共硏勻摻上如乾先以鹽水洗挹乾摻之
桃花散
治金瘡幷一切惡瘡黃丹軟石膏煆過各等分和硏勻如桃花色摻傷處甚妙
刀傷跌打經驗方
凡刀傷磕損跌撲腫痛或出血用葱白細切杵爛炒熱敷患處葱冷再易神效一方以三七擣爛罨之神效立齋曰醫學綱目稱前方有神效余嘗以治前症靑腫不散死肉不潰佐以健脾胃之藥其功尤捷此內外所以合一也
損傷敷夾法
凡損傷骨折者先須整骨使正隨用川烏草烏等分爲末以生薑汁調貼之夾定然後服藥無有不效
罨跌閃腫痛
用生薑葱白同搗爛和麵炒熱罨之如熱敷而痛者用梔子加麵炒熱罨之
洗損傷方
凡傷重者用此淋洗然後傅藥荊芥土當歸生葱切斷一方用生薑上同煎湯溫洗或止用葱一味煎洗亦可
箭鏃竹木刺方
百一方治竹刺在肉以蠐螬蟲硏敷立效衍義方治竹木刺入肉嚼牛膝根罨之卽出肘後方治箭鏃入骨以巴豆肉微炒同蜣螂硏勻塗傷處俟癢極拔出之孫眞人治箭鏃鍼刺杵螻敷塗患處自出
罨跌打夾棍傷
生薑陳酒糟各一斤同搗爛炒熱罨傷處
治拶傷
凡拶傷手指者用皂礬二兩水四五碗砂鍋內熬滾將手薰洗良久卽血活疼止不致潰爛熬水忌銅鐵器其洗手水過夜卽臭惡不可聞
杖瘡四方
用川大黃一兩加上好氷片二分別硏俱爲末和勻凉水調如糊攤杖處卽時止痛一日後換膏藥貼之又方加甘草一兩又方攤藥大黃白芷生半夏各七錢上爲末以鮮薑汁調敷乾卽再敷以黑處血紅爲度卽換貼膏藥神效又方生半夏松香各一兩上硏一處蜜水調成膏貼之勿令見風如乾再換一個卽愈
諸骨諸物鯁
一治諸骨鯁用苧麻根杵爛丸彈子大將所鯁物煎湯化下一治魚骨鯁用細茶五倍子等分爲末吹入咽喉立愈一治稻芒糠穀鯁喉將鵝弔一足取涎徐徐嚥之卽消一治呑釘鐵金銀銅錢等物但多食肥羊脂及諸般肥肉等味必隨大便而下一治呑鐵或鍼用餳糖半斤濃煎艾汁調和服之一治呑髮繞喉不出者取自己亂髮燒灰白湯調服一錢
破傷風敷藥
治打僕損傷傷風腫痛者南星半夏地龍各等分上爲末用生薑薄荷汁調搽患處
豨薟酒
治破傷風外邪初入或風入於臟者神效凡頭面身體因破損傷風者頃刻發脹遲則不救速用稀薟草一二兩酒水各半煎服被蓋暖臥少頃卽可消散能飮者純用酒煎尤妙
防風湯
治破傷風表證未傳入裏急服此川芎羌活獨活防風各等分上每服五錢水煎調蜈蚣散服方在後二六四
白朮防風湯
治破傷風服表藥過多自汗者防風二兩黃芪白朮各一兩上每服五七錢水煎服臟腑已和而自汗出者可服此藥若臟腑秘小便赤而自汗者急以後大芎黃湯下之
羌活湯
治破傷風在半裏半表間宜和解之急服此湯稍緩則邪入於裏不可用矣麻黃石膏黃芩白茯苓羌活前胡防風枳殼川芎蔓荊子細辛菊花甘草各一錢白芷薄荷各五分上每服五錢薑水煎日二三服
羌活防風湯
治破傷風初傳在表脈浮緊羌活防風藁本當歸芍藥甘草各四錢地楡細辛各二錢上㕮咀每服五七錢水一鍾半煎八分熱服量緊慢加減用之熱盛加黃芩黃連各二錢大便秘加大黃二錢自汗加防風白朮各五分
大芎黃湯
治破傷風邪傳於裏舌强口噤項背反張筋惕搐搦痰涎壅盛宜疎導者急服之川芎羌活黃芩大黃各一兩上每服五七錢水煎服
本事玉眞散
一名定風散亦名奪命丹治打撲金刃破傷風重者牙關緊急腰背反張幷蛇犬所傷天南星湯泡七次如急用以濕紙裹煨防風等分上爲末每服二錢溫酒調服若牙關緊急腰背反張者每服三錢用童便調服雖內有瘀血亦愈至於昏死心腹尙溫者速進二服亦可保全若破傷風瘡口及瘋犬咬傷須用漱口水或熱童便洗淨隨用生南星爲末摻之或以水調塗之出水爲妙
養血當歸地黃湯
治破傷風氣血俱虛發熱頭痛服此以養氣血袪風邪不拘新舊幷可治之熟地當歸酒拌各二錢芍藥川芎防風藁本白芷北細辛各一錢水二鍾煎一鍾食遠服甚者加酒助之
蜈蚣散
蜈蚣一對炙鰾膠三錢煆上爲末用防風白朮煎湯調下
破傷風灸法
治跌打損傷或蟲獸傷破皮膚以致風邪入內牙關緊急腰背反張或遍體麻木甚者不知人事急用蒜搗爛塗傷處將艾壯於蒜上灸之多灸爲善仍用膏藥護貼內服玉眞散如毒蛇瘋犬咬傷先刺患處去毒血如前法治之
海藏愈風丹
治癘病手足麻木眉毛脫落遍身生瘡及癩風隱疹皮膚瘙癢搔破成瘡幷皆治之皂角一斤剉寸許無灰酒浸一宿以水一碗挼成汁去渣用砂礶文武火熬熱苦參一斤取末四兩烏稍蛇白花蛇土花蛇各一條去腸陰乾酒浸取淨肉曬乾爲末上爲末入前二味和丸桐子大每服六七十丸空心煎通聖散送下乾物壓之日三服間日浴之汗出爲度
二聖散
疎風和血去癘毒皂角刺燒存性爲末大黃半兩上用大黃半兩煎湯調下皂角末二錢早服樺皮散午以升麻湯下瀉靑丸晩服二聖散
局方樺皮散
治肺壅風毒遍身癮疹瘙癢樺皮枳殼去瓤俱燒存性各四兩杏仁去皮尖用水一碗煮令減半取出晾乾爲硏二兩荊芥穗一兩炙甘草半兩上共爲末磁器收貯每服二錢食後溫酒調服
升麻湯
治諸風熱癩肌肉極熱身如蟲行或脣反綻裂人蔘茯神羌活防風犀角鎊羚羊角鎊各一錢肉桂五分升麻三分水二鍾薑三片入竹瀝少許煎八分不拘時服或用下瀉靑丸
寶鑑醉仙丹
治癘風遍身麻木枸杞子胡麻子炒牛蒡子炒蔓刑子炒各一兩防風苦參白蒺藜天花粉各半兩上爲細末每一兩五錢入輕粉二錢拌勻每服一錢茶淸調晨午各一服至五七日於牙縫中出臭涎令人如醉或下膿血病根乃去仍量人輕重虛實以用之病重者須先以再造散下之候元氣將復方用此藥忌一切鹽醋炙煿厚味止可食淡粥時菜及諸蛇肉以淡酒蒸熟食之亦可以助藥力
子和浮萍散
治風癬疥癩浮萍四錢麻黃去節荊芥當歸川芎赤芍藥甘草各二錢水二鍾葱二莖豆豉一撮煎服汗出爲度
寶鑑換肌散
治癘風久不愈或眉毛脫落鼻梁崩壞其效如神白花蛇黑花蛇各三兩酒浸地龍去土當歸赤芍藥川芎甘草沙參天門冬去心何首烏不犯鐵苦參胡麻子炒紫參白蒺藜炒石菖蒲菊花木賊草蒼朮荊芥穗白芷天麻蔓刑子細辛威靈仙不灰木定風草卽草烏莖草烏炮去皮臍木鱉各一兩上各別爲末和勻每服四五錢食後溫酒調服加飮數杯尤妙
通天再造散
治大風實熱內壅宜此攻之鬱金半兩大黃炮皂角炒各一兩白丑頭末六錢半生半炒上爲細末每服五錢日未出時面東以無灰酒調下晩利下黑頭小蟲病輕者只利臭穢之物忌葷腥厚味半年犯則再作不可救此藥服三五次卽愈
白花蛇丸
治癘風丹陽荊上舍得癘疾一僧治而愈以數百金求方秘不肯傳館客袁生窺知藏衲衣領中因醉之而竊錄焉用者多效白花蛇去頭尾連骨生用烏稍蛇去頭尾生用各一條漏蘆半斤洗淨去苗取四兩生地枸杞子金銀花去葉苦參蟬蛻去土防風去苗槐花各二兩全蝎醋浸一日去鹽味梔子黃芩黃連黃柏何首烏不犯鐵天花粉烏藥川芎荊芥穗連翹白蒺藜牛蒡子蔓荊子細辛威靈仙牛膝金毛狗脊胡麻子炒各一兩上爲末米糊丸桐子大每服五六十丸茶淸送下空心午前臨臥各一服
白花蛇膏
治諸風癩疾遍身生瘡白花蛇肉四兩酒浸天麻七錢荊芥薄荷葉各三錢上爲細末用好酒二升蜜四兩以銀磁器熬成膏每溫服一酒杯日三次煎餠壓下於煖處發汗效
防風天麻丸
治癘風癩病此方應是仙傳一年中常療數人初服藥有嘔吐者不可疑服而得愈其效如神防風去蘆天麻何首烏別搗人蔘去蘆紫參去蘆丹參去蘆苦參玄參去蘆升麻川芎蔓荊子細辛去苗威靈仙白附子炮定風草穿山甲炒各二兩蜈蚣二條上爲細末同何首烏末拌勻外用胡麻一斤淘淨曬乾炒香熟別硏爲細末乃入前藥末二兩又拌勻煉蜜和爲十丸每服一丸細嚼溫漿水送下不拘時候日三服宜食淡白粥一百二十日大忌房勞幷將息愼口
行藥方
治癘毒甘草三兩大黃白牽牛檳榔各一兩輕粉五錢上共爲細末每服二錢用白蜜三匙薑汁二匙五更時調服病勢重者七日行一次稍輕者半月一次輕者一月一次或二十日一次以三五遍爲度
皂角散
治大風皂角刺燒存性大黃各一錢輕粉五分上爲末空心酒調服取下惡物服藥數日齒縫出血甚臭
雷丸散
取大風蟲雷丸貫衆二味先別硏阿魏各二錢水銀硫黃雄黃各二錢半用乳鉢入醋少許硏令水銀盡爲度麝香一分上爲細末每服一錢天明溫酒送下
黑虎丹
治大風諸癩惡瘡毒蟲內蝕形骸變壞天靈蓋三兩人中白桃仁炮去皮尖各二兩老皂刺燒存性穿山甲炒各半兩輕粉二錢麝香五分乾蝦蟆二個去頭足燒存性上爲末煉蜜丸桐子大每服三十丸月首五更米飮連口服取蟲盡卽愈殺勞蟲通用
苦參酒
治癩風及瘡疹疥癬最多者苦參五斤切片上以好酒三斗浸三十日量飮一合日服不絶覺痺卽瘥
硫黃酒
殺癘風諸蟲明硫黃硏極細上用酒浸空心飮淸汁明日添硫黃再硏入酒如前飮之
七珍湯
浴洗大風靑蒿艾葉忍冬藤蒼耳子桑條槐條柳條三條俱搥碎用上煎水一桶入炒鹽半間日一洗浴密室中以簟席圍之洗出汗爲妙不過十次愈
烏頭湯
治大風瘡癩草烏麻黃根艾葉地骨皮朴硝各一兩上爲粗末用水一桶椒一合葱三十根同煎湯入醋一鍾於密室中自用手巾圍搭四肢候湯可浴令汗透務使面上如珠徐起或坐或臥片時汗乾着衣避風五日再浴如此三五次每浴後更服換肌丹等藥
敷癘方
雄黃硫黃白礬草烏蛇床子燒存性各等分上爲末用香油或濃蜜水調敷患處
直指洗癘方
浴洗大風瘡洛陽花四兩火酒噴過一宿苦參羌活獨活荊芥防風藁本白芷各一兩上作三次煎水洗令出汗
梅花白癩
用香油二碗入鷄蛋黃三枚熬將焦去柤熬油至一碗許外用雄黃一錢花椒五分白礬三分上共爲細末入油內再熬熟收貯候用每用猪毛湯熱洗瘡垢搽油三五次卽愈愚按此方於蛋焦去柤之後入水銀五錢微火漸熱之然後再加朱砂細末二錢幷雄黃白礬等末攪熬勻熟收用必妙
臘梨瘡
用杏仁百枚炒爲炭入葱白蜂蜜共搗爛先用花椒煎湯洗淨然後用此藥搽之新舊瘡皆可用但勿見風方好
禿瘡二方
大楓子仁木鱉仁蛇床子各半兩水銀三錢硏散於內上先以刀刮去瘡痂花椒湯洗淨外用麻油熬成珠調藥傅之八日卽愈又方用猪骨髓和輕粉搗爛罨之過夜卽愈
頭面黃水肥瘡
治小兒頭面患瘡濃汁作癢痂厚者名曰粘瘡當用此方或止用礬丹二味亦可若作癢出水水到卽潰者名曰黃水瘡當用後一方松香枯礬官粉飛丹上等分爲末麻油調傅或加香煙垢更效於香爐蓋上刮取用之一方用綠豆松香等分爲末麻油調傅極效或內服荊防敗毒散等藥又有用益元散加枯礬少半以麻油調敷大妙大妙
諸癬疥頑瘡
油核桃大楓子樟腦水銀上四色硏勻擦之此治有蟲者大效一凡無蟲而忽爾生瘡腫痛或濕爛者但以柏油搽之卽可愈
白虎丹
發則頭面四肢眼目俱腫而惟額上指尖兩耳不腫及不見赤色者方是其證先將馬桶洗淨用沸湯傾入蓋少頃傾出盆內浴之數次卽退再用車前草九里香馬蹄香枸杞苗卽雁稜菜同搗爛和麻油遍身自上而下擦之大忌鷄魚生冷炙煿日色火光燈煙湯氣極須謹愼又方用生香附末冷茶調服一二錢卽愈又方擂綠豆水去渣飮一二碗妙
紫白癜風歌
紫癜白癜一般風附子硫黃最有功薑汁調勻茄蒂擦若經三度水無蹤又歌紫癜白癜兩般風水銀輕粉最成功搗取生薑自然汁只須一擦便無蹤又方治紫白癜汗斑等風雄黃硫黃黃丹密陀僧南星上爲末先用葱擦患處次用薑蘸藥末擦之擦後漸黑次日再擦黑散則愈矣又四神散雄黃雌黃硫黃明礬各等分先浴令通身微汗以薑蘸擦之再以熱湯淋洗當日色淡五日除根
汗斑四方
大黃二錢枯礬椒紅各五分上用猪脂沙糖同搗爛俟浴起以細麻布包擦至痛而止數日卽愈或止用硫黃少入麻油硏如糊浴用麻布蘸擦數次卽愈又方密陀僧硫黃各三錢輕粉二錢雄黃一錢人言五分上爲末薑汁調用茄蔕蘸擦三日內不沐妙又方雌黃雄黃各一錢硫黃五分麝半分浴後薑蘸擦二三日勿洗又方硫黃一兩用醋煮半日海螵蛸三個共爲末浴後以生薑蘸擦患處須避風少時數度卽愈
漆瘡方
用香油調鐵銹塗之胃氣實者內服黃連解毒湯胃氣弱者以漆毒侵犯中氣致虛多有作嘔不能飮食者宜用六君加砂仁藿香酒炒芍藥之類又解漆毒法見因陣二三五
手足甲疽
凡手足間或因修甲傷肉或因損足成瘡潰爛上脚用綠礬置鐵板上煆沸色赤如熔金色者爲眞沸定取起硏末以鹽湯洗搽
坐板瘡
腫痛多膿者密陀僧生礬大黃各等分爲極細末敷之
臁瘡神效膏
治臁瘡脚瘡先看瘡形大小用綿紙裁成四方塊十二張四角用小撚釘住聽用外以好香油二兩川銅杓以文武火熬之先下花椒四十九粒煎黑取起次下槐枝長一寸者四十九節煎黑又取起再次下黃占一兩輕粉二分枯礬一分溶淸却入前紙浸油內令透不可令焦取起聽用凡貼瘡時先將槐枝葱椒煎湯洗瘡令透拭乾乃以此膏紙貼上外面再以油單紙蓋護乃用軟帛縛定一日取下揭去一層復用湯藥洗淨又貼之盡十二張無有不愈者
隔紙膏
治臁瘡神效黃芪末五錢輕粉銀硃乳香沒藥各一錢血竭五分銅綠二分上爲細末眞香油調成膏攤油紙上再用油單紙一層以鍼刺孔數十掩膏藥上貼之一日一易其膏
二味隔紙膏
治臁瘡濕毒瘡石膏煆枯礬等分上爲末用桐油調成膏作隔紙膏貼之更服荊防敗毒散如數劑不愈再服黃芪人蔘湯
爛腿瘡久不愈方
用米糖卽膠飴也以碗盛於飯鍋內蒸化先用花椒荊芥防風等藥煎湯洗瘡淨乃將膠飴薄攤瘡上外以軟竹箬蓋定用絹縛之數日卽愈神效
凍瘡方
瀝靑末黃蠟麻油各一兩上三味溶化搽患處
湯火六方
凡初被湯火所傷速用冷竈柴草灰一二升入鹽少許以凉水調如稀糊嘗味微鹹爲度用以厚攤傷處覺熱則易之連易數次則火毒皆拔於灰中必腫痛隨散結痂而愈誠神妙方也又方治潰爛腫痛者用生桐油調人中白敷之卽愈亦妙方也又方用皂礬硏細和以冷水澆傷處其疼立止其腫卽消又方用大黃芒硝等分爲末鷄子淸調貼之神效又方用石膏末香油調敷卽愈又赤石脂散治湯火傷肉爛赤痛赤石脂寒水石大黃各等分上爲末新汲水調塗
湯火至聖膏
治湯火傷瘡用鷄子黃置銀石器內熬油調胡粉傅之錦衣楊永興廚下夜間回祿凡睡此房已死將死者灌以生蘿蔔汁良久悉愈凡遇此患者以此治之其應如響
湯火止痛散
止痛生肌大黃末微炒當歸末等分上用麻油調搽或乾摻亦可
小兒丹毒
此毒多生頭面四肢色赤或腫遊走不定甚者宜用前磁鋒砭法使毒血遇刺皆出更以神功散傳之內服荊防敗毒散或五福化毒丹若使毒氣入腹則不治或愈而復發皆因母食辛辣炙煿以致內熱宜於母藥中加漏蘆煎服或令自服亦愈
小兒鵝口
凡小兒口內白屑滿口者爲鵝口瘡則不能飮乳用髮或軟絹纏指醮井水拭舌上使淨如屑不能脫濃煮栗木湯以綿纏筯頭拭洗却用飛過黃丹搽之
加味太乙膏
一切瘡瘍幷宜貼之先用隔蒜炙更服活命飮以收全功生地黃當歸芍藥玄參大黃各二兩加甘草四兩用麻油二斤煎丹收
景岳會通膏
凡諸癰毒痞塊風氣骨節疼痛無所不治生地當歸芍藥川芎大黃麻黃細辛連翹梔子白芷羌活獨活荊芥防風甘草香附烏藥南星半夏蒼朮乾薑官桂草烏川烏蒼耳木鱉仁艾葉枳殼蘿蔔子五倍三稜蓬朮桃仁紅花蘇木水紅花子續斷骨碎補苦參槐花󰜋麻子巴豆透骨草曬乾穿山甲皂刺皂角全蝎殭蠶蜂房各一兩蛇蛻一大條蜈蚣十四根蝦蟆三隻血餘一團獨蒜四頭上五十四味用麻油五斤浸三日先煎血餘蓖麻木鱉桃仁巴豆蝦蟆獨蒜待半枯然後入餘藥煎黑去滓丹收後下細藥十味阿魏二兩乳香製沒藥製各一兩木香丁香朱砂雄黃血竭兒茶各五錢麝香不拘一二錢上丁香木香麝香三味宜最後下之以上收油法凡熬成熟油一斤下飛淨好紅丹八兩若欲微嫩則止下七兩五錢
神異膏
治癰疽瘡毒及收口甚效此瘡瘍中第一方也麻油二斤黃丹十二兩男髮如鷄子一團黃芪杏仁玄參蜂房子多者佳各一兩蛇蛻半兩上先以黃芪杏仁玄參入油煎至將黑乃入蛇蛻蜂房亂髮再煎至黑去柤徐徐下丹慢火煎收黃丹不必拘數但以得中爲度凡膏藥用久必至老硬煎時預留嫩膏少許如硬量和之
淸凉膏
治一切瘡瘍潰後宜用之當歸二兩白芷白芨白斂木鱉子黃柏乳香白膠香各五錢麻油十二兩黃丹凈五兩上用油煎前六味以槐柳枝順攪油熟丹收然後下乳香等二味
阿魏膏
治一切痞塊更服胡連丸生地黃赤芍藥羌活獨活玄參官桂穿山甲兩頭尖大黃天麻白芷紅花槐柳桃枝各半兩木鱉十枚去殼亂髮一團上用麻油二斤四兩煎藥黑去柤入髮再煎髮化仍去柤入上好眞正黃丹煎收軟硬得中入後細藥卽成膏矣阿魏芒硝蘇合油乳香沒藥各五錢麝香三錢上凡貼膏藥須先用朴硝隨患處鋪半指厚以紙蓋用熱熨斗熨良久如硝耗再加熨之二時許方貼膏藥若是肝積加蘆薈末同熨之
朱砂膏
治一切頑瘡破瘡杖瘡癰疽發背破傷者最妙最佳麻油一斤飛丹六兩好黃蠟四兩朱砂佳者一兩半飛水銀一兩先下油熬數沸下鷄子二枚敲開連殼投之熬焦撈去子退火俟油定下水銀五錢再加微火攪熬飯頃卽入丹漸收成膏後下黃占再攪候大溫下極細好朱砂一兩五錢攪勻磁礶收貯
神效當歸膏
治一切發背瘡瘍湯火疼痛等症去腐肉生新肉其效如神凡洗拭換膏必須預備卽貼之新肉畏風故也如用白蠟尤好此藥生肌止痛補血續筋故與新肉相宜麻油六兩生地黃當歸黃蠟各二兩白蠟當減半上先將地黃當歸各一兩入油煎黑去柤又將二味各入一兩煎至微焦復去滓乃入蠟溶化候冷攪勻卽成膏矣用塗患處以紙蓋之如有死肉須用利刀剪去則生肌尤速
攻堅敗毒膏
亦名乾坤一氣膏專攻痞塊諸瘡毒痔漏熟地生地當歸白芍藥赤芍藥川芎羌活獨活防風南星半夏三稜蓬朮玄參肉桂五靈脂玄胡索桃仁紅花續斷蘇木杏仁白芷大黃󰜋麻子巴豆仁川烏草烏穿山甲木鱉仁兩頭尖各一兩上用麻油四十兩浸諸藥三日桑柴火煎成丹收後下細藥眞阿魏一兩半乳香製沒藥製各一兩麝香三錢上方於細藥中加蘆薈木香各一兩蟾酥三錢卽名消痞大成膏
消痞膏
三稜蓬朮透骨草曬乾穿山甲木鱉仁杏仁蘿蔔子大黃水紅花子各一兩獨頭蒜四個上用香油一斤入前藥十味煎油成以飛丹收之後下細藥眞阿魏乳香沒藥各一兩麝香三錢上先下乳沒阿魏三味後下麝香攪勻待冷傾水中浸數日用磁甁收貯勿使洩氣用時以白布或堅白紙攤貼八九日一換或見大便去膿血勿以爲異亦有不去膿血而自愈者若治瀉痢可貼臍腹忌房事生冷凡貼癥積痞塊先用蕎麥麵和作一圏圍住患處四邊其塊上放皮硝二三兩蓋厚紙以熨斗熨令熱氣內達然後去硝用膏藥貼之上原方用白花菜同透骨草別煎膏二兩攪入膏內收用但白花菜惟西北方間有之求覓不易故余用獨蒜蘿蔔子代之其功亦不減也
琥珀膏
治頸項瘰癧及腋下初結小核漸加連珠不消不潰或潰而膿水不絶經久不瘥或成漏症麻油二斤當歸防風白芷琥珀木通木鱉子各一兩木香丁香松香桂心朱砂各半兩上先將琥珀等六味爲末其餘藥入油煎黑濾去柤徐入黃丹再煎軟硬得中入前藥成膏貼之
貼痞琥珀膏
貼癥積痞塊大黃朴硝各一兩爲末以大蒜同搗膏貼之
水紅花膏
貼痞塊用水紅花或子每一碗以水三碗用桑柴文武火熬成膏量痞大小用紙攤貼以無方爲度仍將膏用酒調服忌葷腥油膩不飮酒者白湯下
火龍膏
治風寒濕毒所襲筋骨攣痛及濕痰流注經絡壅痛不能行步幷治歷節風鶴膝風其效如神生薑八兩取汁眞牛皮廣膠二兩乳香爲末沒藥爲末各五錢麝香一錢上先將薑汁幷膠熔化方下乳香沒藥調勻待少溫下麝香卽成膏矣攤貼患處更服五積散如鶴膝風須服大防風湯
趙府膏
專貼疼痛腫毒蜈蚣四條乾蝦蟆三個斑蝥四十個商陸根一兩六錢全蝎殭蠶各一兩花椒一錢童子髮六分鷄內金二個槐枝三寸長者各四十根細藥兒茶血竭乳香沒藥龍骨黃占白占各五錢麝香一錢上用麻油二斤煎飛丹收
密蛇膏
此膏治臁濕諸瘡風漏等症神效凡治疼痛先以葱薑擦患處然後貼之先用密陀僧一二斤打碎將童便煮之覺其濁性去而童便氣淸乃可止矣用便煮過則貼瘡不痛晾乾硏極細如麵候用用桐油不拘幾斤熬至將黑爲度每熟油一斤用陀僧六兩收之於將成膏之頃取起離火候稍凉量膏多少入冷水數碗徐攪之恐其泛出俟少定卽逼去其水再上火熬化復入水數碗攪逼如前或三次更妙然後熬淨其水每油一斤再入官粉二兩熬收其色方黑凡熬此者銅鍋須大方可用
八仙紅玉膏
治諸瘡龍骨赤石脂兒茶血竭乳香沒藥各一錢輕粉五分或一錢氷片二分上用麻油二兩入當歸五錢煎枯去滓入龍石茶竭四味再煎一二沸次入乳沒略煎勻後入黃占五錢溶化冷定入輕氷攤貼
碧油膏
止痛排膿灸後宜用之黃丹四兩淨桃枝柳枝桑枝槐枝各二兩乳香別硏血竭各五錢上用麻油十兩煎膏成後下乳香血竭
長肉膏
血餘三兩人蔘黃芪當歸夜合樹皮玄參各一兩老鼠一個細藥龍骨赤石脂血竭白臘各五錢上用麻油一斤煎飛丹收
保養元氣膏
此膏助元陽補精髓通血脈鎭玉池養龜存精百戰百勝待婦人經淨之時去膏而泄則可成孕幷治腰膝疼痛五勞七傷諸虛百損半身不隧膀胱疝氣帶濁淫淋陰痿不擧無不效者此邵眞人進御方也麻油一斤四兩入甘草二兩先熬六七滾然後下諸藥熟地黃生地黃俱酒洗麥門冬肉蓯蓉酒洗兎絲子酒浸蛇床子酒浸牛膝酒洗川續斷遠志肉鹿茸虎骨紫稍花木鱉仁穀精草大附子肉桂各五錢上熬成以煮過松香四兩飛丹半斤收之次下細藥次下龍骨倭硫黃赤石脂各二錢又次下乳香木香丁香沈香各一錢又次下陽起石三錢蟾酥鴉片各一錢麝香五分又次下黃占五兩上煎成入井中浸三四日每用膏七八錢紅絹攤貼臍上或腰眼間每貼五六十日再換
藥煮松香法
凡用松香收膏藥者必用水多煮一二遍去其澁燥之性方可貼瘡不痛若用貼癥痞血塊則當加藥如後法煮過用之方妙大都松香三斤用皮硝一碗水紅花四兩大黃當歸生地各二兩三稜蓬朮各一兩上藥七味用水一桶先熬汁去滓淨用煮松香徐徐添入以汁完爲度收用之極佳一收油之法凡煮過松香一斤入熬熟藥油五兩卽成膏矣
以下通用方
四君子湯
方在補陣一治瘡瘍脾胃虛弱或因剋伐腫痛不散潰斂不能宜用此以補脾胃諸症自愈若誤用攻毒則七惡隨至脾胃虛弱飮食少思或食而難化或欲作嘔或大便不實若脾胃氣虛瘡口出血吐血便血尤其用之蓋氣能攝血故也凡氣血俱虛之證宜於此湯但加當歸脾胃旣旺飮食自進陰血自生若用沈陰之劑脾胃復傷諸症蜂起
六君子湯
方在補陣五治脾胃虛弱或寒凉剋伐腫痛不潰斂宜服此湯以壯營氣則諸症自愈
加味四君子湯
方在補陣二治痔漏下血面色痿黃凡諸氣虛脾虛不能攝血等症
四物湯
方在補陣八治瘡瘍血虛發熱或因失血或因剋伐或因潰後致晡熱內熱煩躁不安皆宜服之蓋血生於脾脾虛不能生血者宜用四君子加當歸酒炒白朮以補脾
八珍湯
方在補陣十九治瘡瘍脾胃損傷惡寒發熱煩躁作渴或瘡瘍潰後氣血虧損膿水淸稀久不能愈
十全大補湯
方在補陳二十治瘡瘍氣血虛弱腫痛不愈或潰瘍膿淸寒熱自汗盜汗食少體倦發熱作渴頭痛眩暈似中風狀者
補中益氣湯
方在補陣三一治瘡瘍元氣虧損惡寒發熱或因剋伐肢體倦怠飮食少思或不能起發消散生肌收斂或兼飮食勞倦頭痛身熱煩躁作渴脈洪大弦虛或微細軟弱
歸脾湯
方在補陣三十三治瘡瘍憂思傷脾血虛發熱食少體倦或脾不攝血以致妄行或健忘怔忡驚悸少寐或心脾作痛自汗盜汗或肢體腫痛大便不調或婦人經候不調晡熱內熱或脣瘡流注及不能消散潰斂等症
獨蔘湯
方在補陣三十六治瘡瘍一切失血或膿水出多氣血俱虛惡寒發熱作渴煩躁蓋血生於氣故血脫者宜補氣陽生陰長之理也用人蔘一兩棗十枚薑十片水煎徐徐服
人蔘養營湯
方在補陣二十一治瘡瘍脾胃虧損發熱惡寒血氣俱虛四體倦怠肌肉消瘦面色痿黃汲汲短氣食少作渴凡大病後最宜用此
五味異功散
方在補陣四治脾胃虛弱飮食少思卽四君子湯加陳皮
生脈散
方在補陣五七治瘡瘍胃氣虧損陰火上衝口乾喘促或肢體倦怠肌肉消瘦面色痿黃汲汲短氣汗出不止食少作渴或膿水出多氣血俱虛煩躁不安睡臥不寧或濕熱大行火土合病脾胃虛弱身重氣短或金爲火制絶寒水生化之源肢體痿軟脚欹眼黑等症
當歸補血湯
方在補陣四五治瘡瘍脾胃虛損或服峻劑致血氣俱虛肌熱大渴引飮目赤而紅晝夜不息其脈洪大而虛重按全無此病多得於飢飽勞役若誤服白虎湯必死
黃芪六一湯
方在補陣五十治瘡瘍陰陽俱虛盜汗不止
蔘朮膏
方在補陣四十治瘡瘍中氣虛弱諸藥不應或因用藥失宜耗傷元氣虛症蜂起但用此藥補其中氣諸症自愈
東垣聖愈湯
方在補陣九一治脾胃虧損膿水不止或金瘡出血心煩不安眠睡不寧五心煩熱飮食少思
錢氏七味白朮散
方在小兒七治瘡瘍胃氣虛弱或因剋伐或因吐瀉口乾作渴飮食少思
陳氏五味子湯
方在補陣五九治瘡瘍腎水枯涸口燥咽乾喘促虛煩
蔘附湯
方在補陣三十八治瘡瘍失血過多或膿瘀大泄或寒凉汗下眞陽脫陷上氣喘急自汗盜汗氣短頭暈等症急服此湯以救元氣緩則不治
人蔘理中湯
方在熱陣一治瘡瘍脾胃虛寒嘔吐泄瀉飮食少思肚腹作脹或痛或胸膈虛痞飮食不入
六味丸
方在補陣百二一此壯水之劑夫人之生以腎爲主凡病皆由腎虛而致此方乃天一生水之劑無有不可用者若腎虛發熱作渴小便淋秘痰氣壅盛咳嗽吐血頭目眩暈小便短少眼花耳聾咽喉燥痛口舌瘡裂齒不堅固腰腿痿軟五臟齊損肝經不足等症尤多用之水能生木故也若腎虛發熱自汗盜汗便血諸血失瘖此水泛爲痰之聖藥血虛發熱之神劑也
八味丸
方在補陣百二二治命門火衰不能生土以致脾胃虛寒而患流注鶴膝等症不能消潰收斂或飮食少思或食而不化臍腹疼痛夜多漩溺
陳氏加減八味丸
方在古補陣百二三治腎水不足虛火上炎發熱作渴咽喉疼痛口舌生瘡寢汗憔悴等症
還少丹
方在補陣一三七治足三陰經虛損致患鶴膝風等症又補脾腎進飮食之良劑也
大防風湯
方在補陣九九治足三陰虧損外邪承虛內患鶴膝風或附骨疽腫痛或腫而不痛不問已潰未潰用三五劑後更全用調補之劑
十宣散
方在痘疹十四治瘡瘍脈緩濇體倦惡寒或脈浮緊細用之以散風助陽也
薛氏四神丸
方在熱陣一五二治瘡瘍脾腎虛弱大便不實飮食少思或小腹作痛或産後泄瀉肚腹作痛不思飮食
五積散
方在散陣三九治風寒濕毒客於經絡致筋攣骨痛或腰脚痠疼或拘急或身重幷皆治之
二陳湯
方在和陣一治瘍癰中脘停痰嘔吐惡心或頭目不淸飮食少思等症
小柴胡湯
方在散陣十九治肝膽經風熱瘰癧結核或腫痛色赤或寒熱往來或日晡發熱或潮熱身熱默默不欲飮食或怒火口苦耳襲咳嗽皆用此藥
小靑龍湯
方在散陣八治肝肺受寒咳嗽喘急宜服此發散表邪
人蔘敗毒散
方在散陣三六治瘡瘍外有表邪焮痛寒熱或拘急頭痛脈緊有力
不換金正氣散
方在和陣二二治瘡瘍脾氣虛弱寒邪相搏痰停胸膈致發寒熱服此以正脾氣則痰氣自消寒熱不作
加味逍遙散
方在補陣九四治瘡瘍肝脾血虛內熱發熱或遍身搔癢寒熱或肢體作痛頭目昏重或怔忡頰赤口燥咽乾或發熱盜汗食少不寐或口舌生瘡耳內作痛或胸乳腹脹小便不利
防風通聖散
方在攻陣十六治時毒熱毒便秘熱燥邪實等症若非大滿大實者不可服用此藥
消風散
方在散陣四七四九治風熱癮疹瘙癢及婦人血風瘙癢或頭皮腫癢或諸風上攻頭目昏眩項背拘急鼻出淸水噴嚔聲重耳作蟬鳴
犀角散
方在痘疹六三治時毒癰瘍熱盛煩躁多渴赤斑等症
黃連解毒湯
方在寒陣一治瘡瘍焮痛煩躁飮冷脈洪數或發狂言
普濟消毒飮
方在寒陣十三治天行時毒頭面腫痛或咽喉不利若飢饉之後患此者最宜用之仍當兼固胃氣
梔子淸肝散
方在寒陣六十治三焦足少陽風熱耳內作癢生瘡或出水疼痛或胸乳間作痛或寒熱往來
柴胡淸肝散
方在寒陣五九治鬢疽及肝膽三焦風熱怒火之症或頭胸作痛或瘡毒發熱
加味龍膽瀉肝湯
方在寒陣六四治肝經濕熱或囊癰便毒下疳懸癰焮腫作痛或潰爛不愈或睾丸懸掛小便澁滯或婦人陰瘡癢痛或男子陰挺痔漏腫痛或出膿水
淸心蓮子飮
方在寒陣三二治膀胱陰虛濕熱玉莖腫痛或莖竅澁滯口苦咽乾小便色赤或白濁夜安靜而晝發熱
黃芩淸肺飮
方在寒陣三八治瘡瘍肺經陰虛火燥而小便不通
東垣淸胃散
方在寒陣五四治膏梁積熱脣口腫痛齒齦潰爛焮痛上連頭面或惡寒發熱
竹葉石膏湯
方在寒陣五治癰疽胃火盛腫痛作渴
竹葉黃芪湯
方在寒陣七治癰疽氣血虛胃火盛而作渴
滋腎丸
方在寒陣一六三治瘡瘍腎經陰虛發熱作渴便赤足熱腿軟等症凡不渴而小便秘熱在下焦血分也最宜此藥經云無陰則陽無以化若脾肺燥熱所移此當淸其化源
瀉靑丸
方在寒陣百五一治肝經實熱瘰癧腫痛寒熱或脇乳作痛大便秘結
大蘆薈丸
方在小兒百十五治肝火下疳潰爛或焮腫作痛或治小兒疳膨食積口鼻生瘡牙齦蝕爛等瘡幷蟲蝕肛門癢痛
五苓散
方在和陣一八二治瘡毒下部濕熱小便短少
五淋散
方在寒陣百十七治膀胱有熱水道不通或尿如豆汁或如砂石或如膏油或熱沸便血
八正散
方在寒陣百十五治下疳便毒小便淋漓脈症俱實者
淸肺飮
方在和陣三五一治瘡瘍渴而小便不利乃肺經有熱是絶寒水生化之源宜用此藥以淸化源其水自生而便自利
益元散
方在寒陣百十二治瘡瘍小水不利內生煩熱作渴
四順淸凉飮
方在攻陣二五治瘡瘍煩躁飮冷焮痛脈實大便秘結小便赤澁
玉燭散
方在攻陣二四治便癰初起腫痛發熱大小便秘宜用此行散之若邪實毒甚者宜桃仁承氣湯
人蔘平肺散
方在寒陣三七治火剋肺金傳爲疽痿咳嗽喘嘔痰涎壅盛胸膈痞滿咽嗌不利
葶藶大棗瀉肺湯
方在和陣百四十治肺症胸膈脹痛上氣喘急或身面浮腫鼻塞聲重
枳殼散
方在寒陣百一治煩熱便血
失笑散
方在婦人百四治跌撲産後心腹絞痛或不知人事或經行瘀血作痛或癰
槐角丸
方在寒陣一七五治痔漏腫痛便血脫肛
紫金錠
方在因陣二百二治癰疽諸毒
良方通關散
方在古因九八搐鼻開牙關
